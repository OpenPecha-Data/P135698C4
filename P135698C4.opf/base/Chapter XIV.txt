caturdaśo ’dhikāraḥ

avavādānuśāsanīvibhāge ślokā ekapañcāśat |kalpāsaṃkhyeyaniryāto hy adhimuktiṃ vivardhayan |saṃpūrṇaḥ
kuśalair dharmaiḥ sāgaro vāribhiryathā || 1 ||

adhimuktiṃ vivardhayann ity adhimātrāvasthānayanāt | śeṣaṃ gatārthaḥ |

tathā saṃbhṛtasaṃbhāro hy ādiśuddhau jinātmajaḥ |suvijñaḥ kalpacittaś ca bhāvanāyāṃ prayujyate
|| 2 ||

ādiśuddho bodhisatvasaṃvarapariśodhanān mahāyāne dṛṣṭiṛjjukaraṇāc cāviparītārthagrahaṇataḥ |
suvijño bahuśrutatvāt | kalpacitto vinivaraṇatvāt |

dharmasrotasi buddhebhyo ’vavādaṃ labhate tadā |vipulaṃ śamathajñānavaipulyagamanāya hi || 3
||

śloko gatārthaḥ |

tataḥ sūtrādike dharme so ’dvayārthavibhāvake |sūtrādināmni bandhīyāc cittaṃ prathamato yatiḥ
|| 4 ||

tataḥ padaprabhedeṣu vicared anupūrvaśaḥ |vicārayet tadarthāṃś ca pratyātmayoniśaś ca saḥ ||
5 ||

avadhṛtya ca tān arthān dharme saṃkalayet punaḥ |tataḥ kuryāt samāśastiṃ tadarthādhigamāya saḥ
|| 6 ||

sūtrageyādike dharme yatsūtrādināma daśabhūmikam ity evamādi tatra cittaṃ prathamato badhnīyāt
| ebhis tribhiḥ ślokaiḥ ṣaṭ cittāny upadiṣṭāni | mūlacittam anucaracittaṃ vicāraṇācittam_avadhāraṇācittaṃ
saṃkalanacittam āśāsticittaṃ ca | tatra mūlacittaṃ yatsūtrādīnāṃ dharmāṇāṃ
nāmālambanaṃ | avavādaṃ śrutvā svayaṃ vā kalpayitvā | tadyathā ’nityaṃ duḥkhaṃ śūnyam
anātmyaṃ ca yoniśo na cety ādi | anucaracittaṃ yena sūtrādīnāṃ nāmata ālambitānāṃ padaprabhedam
anugacchati | vicāraṇācittaṃ yenārthaṃ vyañjanaṃ ca vicārayati | tatrārthaṃ caturbhir
ākārair vicārayati gaṇanayā tulanayā mīmāṃsayā pratyavekṣaṇayā ca | tatra gaṇanā saṃgrahaṇaṃ
tadyathā rūpaṃ daśāyatanāny ekasya ca pradeśo vedanā ṣaḍ vedanākāyā ity evam ādi | tulanā
saṃkhyāvato dharmasya śamalakṣagrahaṇam anādhyāropān apavādataḥ | mīmāṃsā pramāṇaparīkṣā
| pratyavekṣaṇā | gaṇitatulitamīmāṃsitasyārthasyāvalokanaṃ | vyañjanaṃ dvābhyām ākārābhyāṃ
vicārayati | sārthatathā ca samastānāṃ vyañjanānāṃ nirarthatayā ca vyastānāṃ | avadhāraṇācittaṃ
yena yathānucaritaṃ vicāritaṃ vā tannimittam avadhārayati | saṃkalanacittaṃ tadyathā
vicāritam arthaṃ mūlacitte saṃkṣipya paripiṇḍitākāraṃ vartate | āśāsticittaṃ yadarthaṃ
prayukto bhavati samā tatparipūryarthaṃ vā śrāmaṇyaphalārthaṃ vā bhūmipraveśārthaṃ vā viśeṣagamanārthaṃ
vā tacchandasahagataṃ vartate | cittam eva hy ālambanapratibhāsaṃ vartate
na cittād anyad ālambanam astīti jānato vā cittamātram ajānato vā cittam evālambanaṃ nānyat
| iti ṣaḍvidhaṃ cittam ālambanaṃ vyavasthāpyate |

eṣeta pratyavekṣeta manojalpaiḥ prabandhataḥ |nirjalpaikarasaiś cāpi manaskārair vicārayet ||
7 ||

jñeyaḥ śamathamārgo ’sya dharmanāma ca piṇḍitaṃ |jñeyo vipaśyanāmārgas tadarthānāṃ vicāraṇā
|| 8 ||

yuganaddhaś ca vijñeyo mārgas tatpiṇḍitaṃ punaḥ |līnaṃ cittasya gṛhṇīyād uddhataṃ śamayet punaḥ
|| 9 ||

śamaprāptam upekṣeta tasminn ālambane punaḥ |sātatyenātha satkṛtya sarvasmin yojayet punaḥ ||
10 ||

ebhiś caturbhiḥ ślokair ekādaśa manaskārā upadiṣṭāḥ | savitarkaḥ savicāraḥ | avitarko vicāramātraḥ
| avitarko ’vicāraḥ | śamathamanaskāraḥ | vipaśyanāmanaskāraḥ | yuganaddhamanaskāraḥ
| śamathanimittamanaskāraḥ | upekṣānimittamanaskāraḥ | sātatyamanaskāraḥ | satkṛtyamanaskāraś
ca |

nibadhyālambane cittaṃ tatpravedhaṃ na vikṣipet |avagamyāśu vikṣepaṃ tasmin pratiharet punaḥ
|| 11 ||

pratyātmaṃ saṃkṣipec cittam upary upari buddhimān |tataś ca ramayec cittaṃ samādhau guṇadarśanāt
|| 12 ||

aratiṃ śamayet tasmin vikṣepadoṣadarśanāt |abhidhyā daurmanasyādīn vyutthitān śamayet tathā
|| 13 ||

tataś ca sābhisaṃskārāṃ citte svarasavāhitāṃ |labhetānabhisaṃskārānrāṃ tadabhyāsāt punar yatiḥ
|| 14 ||

ebhiś caturbhiḥ ślokair navākārayā cittasthityā sthityupāya upadiṣṭaḥ | cittaṃ sthāpayati saṃsthāpayati
avasthāpayati upasthāpayati damayati śamayati vyupaśamayaty ekotīkaroti cittaṃ
samādadhātīti navākārāḥ |

tataḥ sa tanukāṃ labdhvā praśrabdhiṃ kāyacetasoḥ |vijñeyaḥ samanaskāraḥ punas tāns tāṃ sa vivardhayan
|| 15 ||

vṛddhidūraṃgamatvena maulī sa labhate sthitiṃ |tāṃ śodhayann abhijñārtham eti karmaṇyatāṃ parāṃ
|| 16 ||

dhyāne ’bhijñābhinirhārāl lokadhātūn sa gacchati |pūjārtham aprameyāṇāṃ buddhāyāṃ śravaṇāya
ca || 17 ||

aprameyān upāsyāsau buddhān kalpair ameyagaiḥ |karmaṇyatāṃ parām eti cetasas tadupāsanāt ||
18 ||

eti karmaṇyatāṃ parāṃ dhyāne iti saṃbandhanīyaṃ | kalpair ameyagair ity aprameyasaṃkhyāgataiḥ
| śeṣam eṣāṃ ślokānāṃ gatārthaṃ |

tato ’nuśaṃsān labhate pañca śuddhaiḥ sa pūrvagān |viśuddhibhājanatvaṃ ca tato yāti niruttaraṃ
|| 19 ||

kṛtsnādau svalpadauṣṭhulya kāyo hi dravate ’sya pratikṣaṇaṃ |āpūryate ca praśrabdhyā kāyacittaṃ
samantataḥ || 20 ||

aparicchinnam ābhāsaṃ dharmāṇāṃ vetti sarvataḥ |akalpitāni saṃśuddhau nimittāni prapaśyati ||
21 ||

prapūrau ca viśuddhau ca dharmakāyasya sarvathā |karoti satataṃ dhīmān evaṃ hetuparigrahaṃ ||
22 ||

tataḥ śuddheḥ pūrvaṃgamān pañcānuśaṃsān labhate | śuddher iti śuddhyāśayabhūmeḥ | teṣāṃ ca lābhādviśuddhibhājanatvaṃ
prāpnoti | niruttaraṃ yānānantaryāt | prapūrau ca viśuddhau ca dharmakāyasyeti
daśamyāṃ bhūmau paripūri rbuddhabhūmau viśuddhiḥ | eteṣāṃ pañcānām anuśaṃsānāṃ
trayaḥ śamathapakṣā dvau vipaśyanāpakṣau veditavyau | ato yāval laukikaḥ samudāgamaḥ |

tataś cāsau tathābhūto bodhisatvaḥ samāhitaḥ |manojalpād vinirmuktān sarvārthān na prapaśyati
|| 23 ||

dharmalokasya vṛddhyarthaṃ vīryam ārabhate dṛḍhaṃ |dharmālokavivṛdhdyā ca cittamātre ’vatiṣṭhate
|| 24 ||

sarvārthapratibhāsatvaṃ tataś citte prapaśyati |prahīno grāhyanivikṣepas tadā tasya bhavaty
asau || 25 ||

tato grāhakavikṣepaḥ kevalo ’syāvaśiṣyate |ānantaryasamādhiṃ ca spṛśaty āśu tadā punaḥ || 26
||

ata ūrdhvaṃ nirvedhabhāgīyāni | tathābhūto bodhisatvaḥ samāhitacitto manojalpād vinirmuktān
sarvadharmān na paśyati svalakṣaṇasāmānyalakṣaṇākhyān manojalpamātram eva khyāti | sāsyoṣmagatāvasthā
| ayaṃ sa āloko yam adhikṛtyoktaṃ kṣāranadyām | āloka iti dharmanidhyānakṣānter
etad adhivacanam iti | sa tasyaiva dharmālokasya vivṛddhyartham āsthitakriyayā dṛḍhaṃ vīryam
ārabhate | sāsya mūrdhāvasthā dharmālokavivṛddhyā ca cittamātre ’vatiṣṭhate | cittam
etad iti prativedhāt | tataś citta eva sarvārthapratibhāsatvaṃ paśyati | na cittād anyam arthaṃ
| tadā cāsya grāhyavikṣepaḥ prahīno bhavati | grāhakavikṣepaḥ kevalo ’vaśiṣyate | sāsya
kṣāntyavasthā | tadā ca kṣipram ānantaryasamādhiṃ spṛśati | sāsya laukikāgradharmāvasthā
| kena kāraṇena sa ānantarya ucyate |

yato grāhakavikṣepo hīyate tadanantaraṃ |jñeyāny uṣmagatādīni etāni hi yathākramaṃ || 27 ||

ity etāny uṣmagatādīni nirvedhabhāgīyāni |

dvayagrāhavisaṃyuktaṃ lokottaram anuttaraṃ |nirvikalpaṃ malāpetaṃ jñānaṃ sa labhate punaḥ ||
28 ||

ataḥ pareṇa darśanamārgāvasthā | dvayagrāhavisaṃyuktaṃ grāhyagrāhagrāhakagrāhavisaṃyogāt | anuttaraṃ
yānānantaryeṇa | nirvikalpaṃ grāhyagrāhakavikalpavisaṃyogāt | malāpetaṃ darśanajñeyakleśaprahāṇāt
| etena virajo vigatamalam ity uktaṃ bhavati |

sāsyāśrayaparāvṛttiḥ prathamā bhūmir iṣyate |ameyaiś cāsya sā kalpaiḥ suviśuddhiṃ nigacchati
|| 29 ||

śloko gatārthaḥ |

dharmadhātoś ca samatāṃ pratividhya punas tadā |sarvasatveṣu labhate sadātmasamacittatāṃ ||
30 ||

nirātmatāyāṃ duḥkhārthe kṛtye niḥpratikarmaṇi |satveṣu samacitto ’sau yathānye ’pi jinātmajāḥ
|| 31 ||

dharmanairātmyena ca dharmasamatāṃ pratividhya sarvasatveṣu sadā ātmasamacittatāṃ pratilabhate
| pañcavidhayā samatayā | nairātmyasamatayā duḥkhasamatayā svaparasaṃtāneṣu nairātmyaduḥkhatayor
aviśeṣāt | kṛtyasamatayā svaparaduḥkhaprahāṇakāmatāsāmānyāt | niṣpratikārasamatayā
| ātmana iva parataḥ pratikārānabhinandanāt | tadanyabodhisatvasamatayā ca yathā tair abhisamitaṃ
tathābhisamayāt |

traidhātukātmasaṃskārānabhūtaparikalpataḥ |jñānena suviśuddhena advayārthena paśyati || 32 ||

sa traidhātukātmasaṃskārān abhūtaparikalpanāmātrān paśyati | suviśuddhena jñānena lokottaratvāt
| advayārthenety agrāhyagrāhakārthena |

tadabhāvasya bhāvaṃ ca vimuktaṃ dṛṣṭihāyibhiḥ |labdhvā darśanamārgo hi tadā tena nirūcyate ||
33 ||

tasya grāhyagrāhakābhāvasya bhāvaṃ dharmadhātūn darśanaprahātavyaiḥ kleśair vimuktaṃ paśyati
|

abhāvaśūnyatāṃ jñātvā tathā bhāvasya śūnyatāṃ |prakṛtyā śūnyatāṃ jñātvā śūnyajña iti kathyate
|| 34 ||

sa ca bodhisatvaḥ śūnyajña ity ucyate | trividhiśūnyatājñānāt | abhāvaśūnyatā parikalpitaḥ svabhāvaḥ
svena lakṣaṇenābhāvāt | tathā bhāvasya śūnyatā paratantrasya sa hi na tathābhāvo
yathā kalpyate svena lakṣaṇena bhāvaḥ | prakṛtiśūnyatā pariniṣpannaḥ svabhāvaḥ śūnyatāsvabhāvatvāt
|

animittapadaṃ jñeyaṃ vikalpānāṃ ca saṃkṣayaḥ |abhūtaparikalpaś ca tadapraṇihitasya hi || 35
||

animittapadaṃ jñeyaṃ vikalpānāṃ ca saṃkṣayaḥ | abhūtaparikalpas tadapraṇidhānasya padam ālambanam
ity arthaḥ |

tena darśanamārgeṇa saha lābhaḥ sadā mataḥ |sarveṣāṃ bodhipakṣāṇāṃ vicitrāṇāṃ jinātmaje || 36
||

tena darśanamārgeṇa saha bodhisatvasya sarveṣāṃ bodhipakṣāṇāṃ dharmāṇāṃ lābho veditavyaḥ smṛtyupasthānādīnāṃ
|

saṃskāramātraṃ jagad etya buddhyā nirātmakaṃ duḥkhivirūḍhimātraṃ |vihāya yānarthamayātmadṛṣṭiḥ
mahātmadṛṣṭiṃ śrayate mahārthāṃ || 37 ||

vinātmadṛṣṭyā ya ihātmadṛṣṭir vināpi duḥkhena suduḥkhitaś ca |sarvārthakartā na ca kārakāṅkṣī
yathātmanaḥ svātmahitāni kṛtvā || 38 ||

yo muktacittaḥ parayā vimuktyā baddhaś ca gāḍhāyatabandhanena |duḥkhasya paryantam apaśyamānaḥ
prayujyate caiva karoti caiva || 39 ||

svaṃ duḥkham udvoḍhum ihāsamartho lokaḥ kutaḥ piṇḍitam anyaduḥkhaṃ |janmaikam ālokayate gataṃ
tvacinto viparyayāt tasya tu bodhisatvaḥ || 40 ||

yatprema yā vatsalatā prayogaḥ satveṣv akhedaś ca jinātmajānāṃ |āścaryam etat paramaṃ bhaveṣu
na caiva satvātmasamān abhāvāt || 41 ||

ebhiḥ pañcabhiḥ ślokair darśanamārgalābhino bodhisatvasya māhātmyodbhāvanaṃ | anarthamayātmadṛṣṭir
yā kliṣṭā satkāyadṛṣṭiḥ | mahātmadṛṣṭir iti mahārthā yā sarvasatveṣv ātmasamacittalābhātmadṛṣṭiḥ
| sā hi sarvasatvārthakriyāhetutvāt mahārthā | vinātmadṛṣṭyā anarthamayyātmadṛṣṭir
mahārthā yā vināpi duḥkhena svasaṃtānajena suduḥkhitā sarvasatvasaṃtānajena | yo vimuktacitto
darśanaprahātavyebhyaḥ parayā vimuktyānuttareṇa yānena | baddhaś ca gāḍhāyatabandhanena
sarvasatvasāṃntāniṃkena duḥkhasya paryantaṃ na paśyati svadhātor anantatvād ākāśavat
prayujyate ca duḥkhasyāntakriyāyai satvānāṃ karoti caiva tām aprameyāṇāṃ satvānāṃ | viparyayāt
tasya tu bodhisatvaḥ sa hi saṃpiṇḍitasarvasatvaduḥkhaṃ yāval lokagatam udvoḍhuṃ samarthaḥ
| yā satveṣu bodhisatvasya priyatā yā ca hitasukhaiṣitā yaś ca tadarthaṃ prayogo
yaś cittaprayuktasyākheda etat sarvam āścaryaṃ paramaṃ lokeṣu | na caivāścaryaṃ satvānām ātmasamānatvāt
|

tato ’sau bhāvanāmārge pariśiṣṭāsu bhūmiṣu |jñānasya dvividhasyeha bhāvanāyai prayujyate ||
42 ||

nivirkalpaṃ ca tajjñānaṃ buddhadharmaviśodhakaṃ |anyad yathāvyavasthānaṃ satvānāṃ paripācakaṃ
|| 43 ||

bhāvanāyāś ca niryāṇaṃ dvayasaṃkhyeyasamāptitaḥ |paścimāṃ bhāvanām etya bodhisatvau ’bhiṣiktakaḥ
|| 44 ||

vajropamaṃ samādhānaṃ vikalp_abhedyam etya ca |niṣṭhāśrayaparāvṛttiṃ sarvāvaraṇanirmalāṃ ||
45 ||

sarvākārajñatāṃ caiva labhate ’nuttaraṃ padaṃ |yatra sthaḥ sarvasatvānāṃ hitāya pratipadyate
|| 46 ||

ebhir bhāvanāmārgaḥ paridīpitaḥ | dvividhaṃ jñānaṃ | nirvikalpaṃ ca yenātmano buddhadharmāṇ
viśodhayati | yathāvyavasthānaṃ ca lokottarapṛṣṭhalabdhaṃ laukikaṃ yena satvān paripācayati
| asaṃkhyeyadvayasya samāptau paścimāṃ bhāvanām āgamyāvasānagatām abhiṣikto vajropamaṃ samādhiṃ
labhate | vikalpānuśayābhedyārthena vajropamaḥ | tato niṣṭhāgatām āśrayaparāvṛttiṃ
labhate sarvakleśajñeyāvaraṇanirmalāṃ | sarvākārajñatāṃ cānuttarapadaṃ yatrastho yāvat saṃsāram
abhisaṃbodhinirvāṇasaṃdarśanādibhiḥ satvānāṃ hitāya pratipadyate |

kathaṃ tathā durlabhadarśane munau bhaven mahārthaṃ na hi nityadarśanaṃ |bhṛśaṃ samāpyāyitacetasaḥ
sadā prasādavegair asamaśravodbhavaiḥ || 47 ||

apracodyamānaḥ satataṃ ca saṃmukhaṃ tathāgatair dharmasumukhe vyavasthitaḥ |nigṛhya keśeṣv iva
doṣagahvarāt nikṛṣya bodhau sa balān niveśyate || 48 ||

sa sarvalokaṃ suviśuddhadarśanair akalpabodhair abhibhūya sarvathā |mahāndhakāraṃ vidhamayya
bhāsate jaganmahāditya ivātyudārataḥ || 49 ||

ebhis tribhiḥ ślokair avavādamāhātmyaṃ darśayati | yo hi dharmamukhaśrotasy avavādaṃ labhate
tasya nityaṃ buddhadarśanaṃ bhavati | tataś cāsamaṃ dharmaśravaṇaṃ | yato ’syātyarthaṃ prasādaḥ
prasādavegair āpyāyitacetasas tannityadarśanaṃ buddhānāṃ mahārthaṃ bhavati | śeṣaṃ
gatārthaṃ |

buddhāḥ samyakpraśaṃsāṃ vidadhati satataṃ svārthasamyakprayukte nindām īrṣyāprayukte sthitivicayapare
cāntarāyānukūlān |dharmān sarvaprakārān vidhivad iha jinā darśayanty agrasatve yān
varjyāsevya yoge bhavati vipulatā saugate śāsane ’smim || 50 ||

caturvidhām anuśāsanīm etena ślokena darśayati | adhiśīlam adhikṛtya samyaksvārthaprayukte bodhisatve
praśaṃsāvidhānataḥ | adhicittam adhiprajñaṃ cādhikṛtya sthitivicayapare tadantarāyāṇāṃ
tadanukūlānāṃ ca sarvaprakārāṇāṃ dharmāṇāṃ deśanataḥ | yān varjyāsevyety antarāyān
anukūlāṃś ca yathākramaṃ | yoga iti śamathavipaśyanābhāvanāyāṃ |

iti satataśubhācayaprapūrṇaḥ suvipulam etya sa cetasaḥ samādhiṃ |munisatatamahāvavādalabdho
bhavati guṇārṇavapārago ’grasatvaḥ || 51 ||

nigamaśloko gatārthaḥ |

mahāyānasūtrālaṃkāre avavādānuśāsanyadhikāraś caturdaśaḥ

