manaḥ pradoṣaḥ prakṛtipraduṣṭo ’yathārute cāpi hy ayuktarūpaḥ |prāg eva saṃdehagatasya dharme
tasmād upekṣaiva varaṃ hy adoṣā || 21 ||

prakṛtipraduṣṭa iti prakṛtisāvadyaḥ | tasmād upekṣaiva varaṃ | kasmāt | sā hy adoṣā | pratighātas
tu sadoṣaḥ |

mahāyānasūtrālaṃkāre mahāyānasiddhyadhikāraḥ prathamaḥ

dvitīyo ’dhikāraḥ

śaraṇagamanaviśeṣasaṃgrahaślokaḥratnāni yo hi śaraṇapragato ’tra yāne jñeyaḥ sa eva paramaḥ
śaraṇaṇagatānām |sarvatragābhyupagamādhigamābhibhūtibhedaiś caturvidhamayārthaviśeṣaṇena ||
1 ||

sa eva paramaḥ śaraṇaṃ gatānām iti | kena kāraṇena | caturvidhasvabhāvārthaviśeṣaṇena | caturvidho
’rthaḥ sarvatragābhyupagamādhigamābhibhūtibhedato veditavyaḥ | sarvatragārthaḥ | abhibhavārthaḥ
| te punar uttaratra nirdekṣyante | tathāpy atra śaraṇapragatānāṃ bahuduṣkarakāryatvāt
kecin notsahante ślokaḥ |

yasmād ādau duṣkara eṣa vyavasāyo duḥsādho ’sau naikasahasrair api kalpaiḥ |siddho yasmāt satvahitādhānamahārthas
tasmād agre yāna ihāgraśaraṇārthaḥ || 2 ||

etena tasya śaraṇagamanavyavasāyasya praṇidhānapratipattiviśeṣābhyāṃ yaśohetutvaṃ darśayati
| phalaprāptiviśeṣeṇa mahārthatvaṃ | purvādhikṛte sarvatragārthe ślokaḥ |

sarvān satvāṃs tārayituṃ yaḥ pratipanno yano jñāne sarvagate kauśalyayuktaḥ |yo nirvāṇe saṃsaraṇe
’py ekaraso ’sau saṃsṛtiśāntyekaraso ’sau jñeyo dhīmān eṣa hi sarvatraga evam || 3 ||

etena caturvidhaṃ sarvatragārthaṃ …

… asāṃketikaṃ dharmatā prātilambhikaṃ ceti prabhedalakṣaṇā pravṛttir audārikasūkṣmaprabhedena
| śaraṇapratipattiviśeṣaṇe ślokaḥ |

śaraṇagatim imāṃ gato mahārthāṃ guṇagaṇavṛddhim upaiti so ’prameyām |sphurati jagad idaṃ kṛpāśayena
prathayati cāpratimaṃ mahārthadharmam || 4 ||

atra śaraṇagamanasthāṃ mahārthāṃ svaparārthapratipattibhyāṃ darśayati | svārthapratipattiḥ punar
bahuprakārā ’prameyaguṇavṛddhā | aprameyatvaṃ tarkasaṃkhyā kālāprameyatayā veditavyaṃ
| na hi sā guṇavṛddhis tarkeṇa prameyā na saṃkhyā na kālenātyantikatvāt | parārthapratipattir
āśayataś ca karuṇā sphuraṇena prayogataś ca mahāyānadharmaprathanena | mahāyānaṃ hi mahāryadṛśāṃ
dharmaḥ |

mahāyānasūtrālaṃkāre śaraṇagamanādhikāro dvitīyaḥ

tṛtīyo ’dhikāraḥ

gotraprabhedasaṃgrahaślokaḥsatvāgratvaṃ svabhāvaś ca liṅgaṃ gotraprabhedatā |ādīnavo ’nuśaṃsaś
ca dvidhāupamyaṃ caturvidhā || 1 ||

anena gotrasyāstitvam agratvaṃ svabhāvo liṅgaṃ prabheda ādīnavo ’nuśaṃso dvidhāupamyaṃ cety
eṣa prabhedaḥ saṃgṛhītaḥ | ete ca prabhedāḥ pratyekaṃ caturvidhāḥ | anena gotrāstitvavibhāge
ślokaḥ |

dhātūnām adhimukteś ca pratipatteś ca bhedataḥ |phalabhedopalabdheś ca gotrāstitvaṃ nirūpyate
|| 2 ||

nānādhātukatvānām aparimāṇo dhātuprabhedo yathoktam akṣarāśisūtre | tasmād evaṃ jātīyako ’pi
dhātubhedaḥ pratyetavya iti | asti yānatraye gotrabhedaḥ | adhimuktibhedo ’pi satvānām upalabhyate
prathamata eva kasyacit kvacid eva yāde ’dhimuktir bhavati so ’ntareṇa gotrabhedaṃ
na syāt | utpāditāyām api ca pratyayavaśenādhimuktau pratipattibheda upalabhyate kaścin
nirvohā bhavati kaścin neti so ’ntareṇa gotraprabhedaṃ na syāt | phalabhedaś copalabhyate
hīnamadhyaviśiṣṭā bodhayaḥ so ’ntareṇa gotrabhedaṃ na syāt bījānurūpatvāt phalasya | agratvavibhāge
ślokaḥ |

udagratve ’tha sarvatve mahārthatve ’kṣayāya ca |śubhasya tannimittatvāt gotrāgratvaṃ vidhīyate
|| 3 ||

atra gotrasya caturvidhena nimittatvenāgratvaṃ darśayati | tad dhi gotraṃ kuśalamulānām udagratve
nimittaṃ sarvatve mahārthatve akṣayatve ca | na hi śrāvakāṇāṃ tathodagrāṇi na ca sarvāṇi
santi balavaiśāradyādyabhāvāt | na ca mahārthānyaparārthatvāt | na cākṣayāṇy anupadhiśeṣanirvāṇāvasānatvāt
| lakṣaṇavibhāge ślokaḥ |

prakṛtyā paripuṣṭaṃ ca āśrayaś cāśritaṃ ca tat |sadasac caiva vijñeyaṃ guṇottāraṇatārthataḥ
|| 4 ||

etena caturvidhaṃ gotraṃ darśayati | prakṛtisthaṃ samudānītam āśrayasvabhāvam āśritasvabhāvaṃ
ca tad eva yathākramaṃ | tatpunarhetubhāvena sat phalabhāvenāsat | guṇottāraṇārthana gotraṃ
veditavyaṃ guṇā uttaranty asmād uddhavantīti kṛtvā | liṅgavibhāge ślokaḥ |

kāruṇyam adhimuktiś ca kṣāntiś cādiprayogataḥ |samācāraḥ subhasyāpi gotre liṅgaṃ nirupyate ||
5 ||

caturvidhaṃ liṅgaṃ bodhisatvagotre | ādiprayogata eva kāruṇyaṃ satveṣu | adhimuktir mahāyānadharme
| kṣāntirduṣkaracaryāyāṃ sahiṣṇutārthena | samācāraś ca pāramitāmayasya kuśalasyeti
| prabhedavibhāge ślokaḥ |

niyatāniyataṃ gotram ahāryaṃ hāryam eva ca |pratyayair gotrabhedo ’yaṃ samāsena caturvidhaḥ
|| 6 ||

samāsena caturvidhaṃ gotraṃ niyatāniyataṃ tadeva yathākramaṃ pratyayairahāryaṃ hāryaṃ ceti |
ādīnavavibhāge ślokaḥ |

kleśābhyāsaḥ kumitratvaṃ vidhātaḥ paratantratā |gotrasyādīnavo jñeyaḥ samāsena caturvidhaḥ ||
7 ||

bodhisatvagotre samāsena caturvidha ādīnavaḥ yena gotrastho ’guṇeṣu pravartate | kleśabāhulyaṃ
| akalyāṇamitratā | upakaraṇavidhātaḥ | pāratantryaṃ ca | anuśaṃsavibhāge ślokaḥ |

cirād apāyagamanam āśumokṣaś ca tatra ca |tanuduḥkhopasaṃvittiḥ sodvegā satvapācanā || 8 ||

caturvidho bodhisatvasya gotre ’nuśaṃsaḥ | cireṇāpāyān gacchati | kṣipraṃ ca tebhyo mucyate
| mṛdukaṃ ca duḥkhaṃ teṣūpapannaḥ pratisaṃvedayate | saṃvignacetās tadupapannāṃś ca satvān
karuṇayamānaḥ paripācayati | mahāsuvarṇagotrāupamye ślokaḥ |

suvarṇagotravat jñeyam ameyaśubhatāśrayaḥ |jñānanirmalatāyogaprabhāvāṇāṃ ca niśrayaḥ || 9 ||

mahāsuvarṇagotraṃ hi caturvidhasya suvarṇasyāśrayo bhavati | prabhūtasya prabhāsvarasya nirmalasya
karmaṇyasya ca | tatsādharmyeṇa bodhisatvagotram_aprameyakuśalamūlāśrayaḥ | jñānāśrayaḥ
| kleśanairmalyaprāptyāśrayaḥ | abhijñādiprabhāvāśrayaś ca | tasmān mahāsuvarṇagotropaṃ
veditavyaṃ | mahāratnagotrāupamye ślokaḥ |

suratnagotravat jñeyaṃ mahābodhinimittataḥ |mahājñānasamādhyāryamahāsatvārthaniśrayāt || 10
||

mahāratnagotraṃ hi caturvidharatnāśrayo bhavati | jātyasya varṇasaṃpannasya saṃsthānasaṃpannasya
pramāṇasaṃpannasya ca | tadupamaṃ bodhisatvagotraṃ veditavyaṃ mahābodhinimittatvāt mahājñānanimittatvād
āryasamādhinimittatvāt cittasya hi saṃsthitiḥ samādhiḥ mahāsatvaparipākanimittatvāc
ca bahusatvaparipācanāt | agotrannasthavibhāge ślokaḥ |

aikāntiko duścarite ’sti kaścit kaścit samudghātitaśukladharmā |amokṣabhāgīyaśubho ’sti kaścin
nihīnaśuklo ’sty api hetuhīnaḥ || 11 ||

aparinirvāṇadharmaka etasminn agotrastho ’bhipretaḥ | sa ca samādato dvividhaḥ | tatkālāparinirvāṇadharmā
atyantaṃ ca | tatkālāparinirvāṇadharmā caturvidhaḥ | duścaritaikāntikaḥ samucchinnakuślamūlaḥ
| hīnakuśalamūlaś cāparipūrṇasaṃbhāraḥ | atyantāparinirvāṇadharmā tu hetuhīno
yasya parinirvāṇagotram eva nāsti | prakṛtiparipuṣṭagotramāhātmye ślokaḥ |

gāmbhīryāudāryavāde parahitakaraṇāyodite dīrghadharme ajñātvaivādhimuktir bhavati suvipulā saṃprapattikṣamā
ca |saṃpattiś cāvasāne dvayagataparamā yad bhavaty eva teṣāṃ tajjñeyaṃ bodhisatvaprakṛtiguṇavatas
tatprapuṣṭāc ca gotrāt || 12 ||

yadgābhīryāudāryavādini parahitakriyārthamukte vistīrṇe mahāyānadharme gāmbhīryāudāryārtham
ajñātvaivādhimuktir vipulā bhavati | pratipattau cotsāhaḥ | saṃpattiś cāvasāne mahābodhirdvayagatāyāḥ
saṃpatteḥ paramā tatprakṛtyā guṇavataḥ paripuṣṭasya ca bodhisatvagotrasya māhātmyaṃ
veditavyaṃ | dvayagatā iti dvaye laukikāḥ śrāvakāś ca | parameti viśiṣṭā | phalato gotraviśeṣaṇe
ślokaḥ |

suvipulaguṇabodhivṛkṣavṛddhyai dhanasukhaduḥkhaśamopalabdhaye ca |svaparahitasukhakriyāphalatvād
bhavati samudagrasamūlam udagragotram etat || 13 ||

svaparahitaphalasya bodhivṛkṣasya praśastamūlatvam anena bodhisatvagotraṃ saṃdarśitaṃ |

mahāyānasūtrālaṃkāre gotrādhikāras tṛtīyaḥ

caturtho ’dhikāraḥ

cittotpādalakṣaṇe ślokaḥ |mahotsāhā mahārambhā mahārthātha mahodayā |cetanā bodhisatvānāṃ dvayārthā
cittasaṃbhavaḥ || 1 ||

mahotsāhā saṃnāhavīryeṇa gambhīraduṣkaradīrghakālapratikṣepotsahanāt | mahārambhā yathāsaṃnāhaprayogavīryeṇa
| mahārthā ātmaparahitādhikārāt | mahodayāmahābodhisatvasamudāgamatvāt |
so ’yaṃ trividho guṇāḥ paridīpitaḥ puruṣakāraguṇo dvābhyāṃ padābhyām arthakriyāguṇaḥ phalaparigrahaguṇaś
ca dvābhyāṃ | dvayārthā mahābodhisatvārthakriyālambanatvāt | iti triguṇā dvayālambanā
ca cetanā cittotpāda ity ucyate | cittotpādabhede ślokaḥ |

cittotpādo ’dhimokṣo ’sau śuddhādhyāśayiko ’paraḥ |vaipākyo bhūmiṣu matas tathāvaraṇavarjitaḥ
|| 2 ||

caturvidho bodhisatvānāṃ cittotpādaḥ | ādhimokṣiko ’dhimukticaryābhūmau | śuddhādhyāśayikaḥ
saptasu bhūmiṣu | vaipākiko ’ṣṭamyādiṣu | anāvaraṇako buddhabhūmau | cittotpādaviniścaye catvāraḥ
ślokāḥ |

karuṇāmūla iṣṭo ’sau sadāsatvahitāśayaḥ |dharmādhimokṣas tajjñānaparyeṣṭyālambanas tathā ||
3 ||

uttaracchandayāno ’sau pratiṣṭhāśīlasaṃvṛtiḥ |utthāpanā vipakṣasya paripantho ’dhivāsanā ||
4 ||

śubhavṛddhyanuśaṃso ’bhau puṇyajñānamayaḥ sa hi |sadā pāramitāyoganiryāṇaś ca sa kathyate ||
5 ||

bhūmiparyavasāno ’sau pratisvaṃ tatprayogataḥ |vijñeyo bodhisatvānāṃ cittotpādaviniścayaḥ ||
6 ||

tathāyaṃ viniścayaḥ | kiṃmūla eṣa caturvidho bodhisatvānāṃ cittotpādaḥ kimāśayaḥ kimadhimokṣaḥ
kimālambanaḥ kiṃyānaḥ kiṃpratiṣṭhaḥ kimādīnavaḥ kimanuśaṃsaḥ kiṃniryāṇaḥ kiṃparyavasāna
iti | āha | karuṇāmūlaḥ | sadāsatvahitāśayaḥ | mahāyānadharmādhimokṣaḥ | tajjñānaparyeṣṭyākāreṇa
tajjñānālambanāt | uttara_uttaracchandayānaḥ| | bodhisatvaśīlasaṃvarapratiṣṭhaḥ |
paripantha ādīnavaḥ | kaḥ punas tatparipantho | vipakṣasyaanyayānacittasyotthāpanā ’dhivāsanā
vā | puṇyajñānamayakuśaladharmavṛddhyanuśaṃsaḥ | sadā pāramitā_abhyāsaniryāṇaḥ | bhūmiparyavasānaś
ca pratisvaṃ bhūmiprayogāt | yasyāṃ bhūmau yaḥ prayuktas tasya tadbhūmiparyavasānaḥ
| samādānasāṃketikacittautpāde ślokaḥ |

mitrabalād hetubalān mūlabalāc chrutabalāc chubhābhyāsāt |adṛḍhadṛḍhodaya uktaś cittotpādaḥ
parākhyānāt || 7 ||

yo hi parākhyānāc cittotpādaḥ paravijñāpanāt sa ucyate samādānasāṃketikaḥ | sa punar mitrabalād
vā bhavati kalyāṇamitrānurodhāt | hetubalād vā gotrasāmarthyāt | kulśalamūlabalād vātītapuṣṭitaḥ
| chrutabalād vā tatra tatra dharmaparyāye bhāṣyamāṇe bahūnāṃ bodhicittotpādāt
| śubhābhyāsād vā dṛṣṭa iva dharme satataśravaṇodgrahaṇadhāraṇādibhiḥ | sa punar mitrabalād
adṛḍhodayo veditavyaḥ | hetvādibalād dṛḍhodayaḥ pāramārthikacittotpāde sapta ślokāḥ |

sūpāsitasaṃbuddhe susaṃbhṛtajñānapuṇyasaṃbhāre |dharmeṣu nirvikalpajñānaprasavāt paramatāsya
|| 8 ||

dharmeṣu ca satveṣu ca tatkṛtyeṣūttame ca buddhatve |samacittopāttopalambhāt prāmodyaviśiṣṭatā
tasya || 9 ||

janmāudāryaṃ tasminn utsāhaḥ śuddhir āśayasyāpi |kauśalyaṃ pariśiṣṭe niryāṇaṃ caiva vijñeyam
|| 10 ||

dharmādhimuktibījāt pāramitāśreṣṭhamātṛto jātaḥ |dhyānamaye sukhagarbhe karuṇā saṃvardhikā dhātrī
|| 11 ||

audāryaṃ vijñeyaṃ praṇidhānamahādaśābhinirhārāt |utsāho boddhavyo duṣkaradīrghādhikākhedāt ||
12 ||

āsannabodhibodhāt tadupāyajñānalābhataś cāpi |āśayaśuddhir jñeyā kauśalyaṃ tv anyabhūmigatam
|| 13 ||

niryāṇaṃ vijñeyaṃ yathāvyavasthānamanasikāreṇa |tatkalpanatājñānād avikalpanayā ca tasyaiva
|| 14 ||

prathamena ślokenopadeśapratipattyadhigamaviśeṣaiḥ pāramārthikatvaṃ cittotpādasya darśayati
| sa ca pāramārthikaś cittotpādaḥ pramuditāyāṃ bhūmāv iti | prāmodyaviśiṣṭāyās tatra kāraṇaṃ
darśayati | tatra dharmeṣu samacittatā dharmanairātmyapratibodhāt | satveṣu samacittatā
ātmaparamatopagamāt | satvakṛtyeṣu samacittatā ātmana iva teṣāṃ duḥkhakṣayākāṅkṣaṇāt | buddhatve
samacittatā taddharmadhātor ātmany abhedapratibodhāt | tasminn eva ca pāramārthikacottotpāde
ṣaḍarthā veditavyāḥ | janma audāryam utsāha āśayaśuddhiḥ pariśiṣṭakauśalyaṃ niryāṇaṃ
ca | tatra janma mātṛgarbhadhātrīviśeṣād veditavyaṃ | audāryaṃ daśamahāpraṇidhānābhinirhārāt
| utsāho dīrghakālikaduṣkarākhedāt | āśayaśuddhir āsannabodhijñānāt tadupāyajñānalābhāc
ca | pariśiṣṭakauśalyan anyasu bhūmiṣu kauśalyaṃ | niryāṇaṃ yathāvyavasthānabhūmimanasikāreṇa
| kathaṃ manasikāreṇa tasya bhūmivyavasthānasya kalpanājñānāt kalpanāmātram etad
iti | tasyaiva ca kalpanājñānasya_avikalpanāt | aupamyamāhātmye ṣaḍ ślokāḥ |

pṛthivīsama utpādaḥ kalyāṇasuvarṇasaṃnibhaś cānyaḥ |śuklanavacandrasadṛśo vahniprakhyo ’parocchrāyaḥ
jñeyaḥ || 15 ||

bhūyo mahānidhānavadanyo ratnākaro yathaivānyaḥ |sāgarasadṛśo jñeyo vajraprakhyo ’calendranibhaḥ
|| 16 ||

bhaiṣajyarājasadṛśo mahāsuhṛtsaṃnibho ’paro jñeyaḥ |cintāmaṇiprakāśo dinakarasadṛśo ’paro jñeyaḥ
|| 17 ||

gandharvamadhuraghoṣavadanyo rājopamo ’paro jñeyaḥ |koṣṭhāgāraprakhyo mahāpathasamas yathaivānyaḥ
|| 18 ||

yānasamo vijñeyo gandharvasamaś ca vetasagacetasaḥprabhavaḥ |ānandaśabdasadṛśo mahānadīśrotasadṛśaś
ca || 19 ||

meghasadṛśaś ca kathitaś cittotpādo jinātmajānāṃ hi |tasmāt tathā guṇāḍhyaṃ cittaṃ muditaiḥ
samutpādyam || 20 ||

prathama_citta_utpādo bodhisatvāṇāṃ pṛthivīsamaḥ sarvabuddhadharmatatsaṃbhāraprasavasya pratiṣṭhābhūtatvāt
| āśayasahagataś ca cittotpādaḥ kalyāṇasuvarṇasadṛśo hitasukhādhyāśayasya vikārābhajanāt
| prayogasahagataḥ śuklapakṣanavacandra_upamaḥ kuśaladharmavṛddhigamanāt | adhyāśayasahagato
vahnisadṛśa indhanākaraviśeṣeṇevāgnis tasyottarottaraviśeṣādhigamanāt | viśeṣādhigamāśayo
hy adhyāśayaḥ | dānapāramitāsahagato mahānidhānopama āmiṣasaṃbhogenāprameyasatvasaṃtarpaṇād
akṣayatvāc ca | śīlaparamitāsahagato ratnākara_upamaḥ sarvaguṇaratnānāṃ
tataḥ prasavāt | kṣāntipāramitāsahagataḥ sāgara_pamaḥ saravāniṣṭoparipātair akṣobhyatvāt
| vīryapāramitāsahagato vajra_upamo dṛḍhatvād abhedyatayā | dhyānapāramitāsahagataḥ parvatarājopamo
niṣkampatvād avikṣepataḥ | prajñāpāramitāsahagato bhaiṣajyarāja_upamaḥ sarvakleśajñeyāvaraṇavyādhipraśamanāt
| apramāṇasahagato mahāsuhṛtsaṃnibhaḥ sarvāvasthaṃ satvānupekṣakatvāt
| abhijñāsahagataś cintāmaṇisadṛśo yathādhimokṣaṃ tatphalasamṛddheḥ | saṃgrahavastusahagato
dinakarasadṛśo vineyasasyaparipācanāt | pratisaṃvitsahagato gandharvamadhuraghoṣa_upamo
vineyāvarjakadharmadeśakatvāt | pratiśaraṇasahagato mahārājopamo ’vipraṇāśahetutvāt
| puṇyajñānasaṃbhārasahagataḥ koṣṭhāgāra_upamo bahupuṇyajñānasaṃbhārakoṣasthānatvāt | bodhipakṣasahagato
mahārājapatha_upamaḥ sarvāryapudgalayātānuyātatvāt | śamathavipaśyanāsahagato
yāna_upamaḥ sukhavahanāt | dhāraṇāpratibhānasahagato gandharvaupamaḥ udakadhāraṇākṣayodbhedasādharmyeṇa
śrutaśrutadharmārthadhāraṇodbhedataḥ | dharmoddānasahagata ānandaśabdasadṛśo
mokṣakāmānāṃ vineyānāṃ priyaśravaṇāt | ekāyanamārgasahagato nadīśrotasamaḥ svarasavāhitvāt
| anutpattikadharmakṣāntilābhe ekāyanatvaṃ tadbhūmigatānāṃ bodhisatvānām abhinnakāryakriyātvāt
| upāyakauśalyasahagato megha_upamaḥ sarvasatvārthakriyātadadhīnatvāt tuṣitabhavanavāsādisaṃdarśanataḥ
| yathā meghāt sarvabhājanalokasaṃpattayaḥ | eṣa ca dvāviṃśatyupamaś
cittotpāda āryākṣayamatisūtre ’kṣagatānusāreṇānugantavyaḥ | cittānutpādaparibhāṣāyāṃ
ślokaḥ |

parārthacittāt tadupāyalābhato mahābhisaṃdhyarthasutatvadarśanāt |mahārhacittodayavarjitā janāḥ
śamaṃ gamiṣyanti vihāya tat sukham || 21 ||

tena cittotpādena varjitāḥ satvāś caturvidhaṃ sukhaṃ na labhante yad bodhisatvānāṃ parārthacintanāt
sukhaṃ | yac ca parārtha_upāyalābhāt | yac ca mahābhisaṃdhyarthasaṃdarśanāt gambhīramahāyānasvatābhiprāyikārthavibodhataḥ
| yac ca paramatvasya dharmanairātmyasya saṃdarśanāt
sukhaṃ | cittotpādapraśaṃsāyāṃ durgatiparikhedanirbhayatām upādāya ślokaḥ |

tasya sahodayāc cittavarasya dhīmataḥ susaṃvṛtaṃ cittam anantaduṣkṛtāt |sukhena duḥkhena ca
modate sadā śubhī kṛpāluś ca vivardhanadvayam || 22 ||

tasya cittavarasya sahodayāt bodhisatvasya susaṃvṛtaṃ cittaṃ bhavaty anantasatvādhiṣṭhānād duṣkṛtād
ato asya durgatito bhayaṃ na bhavati | sa ca dvayaṃ vardhayan śubhaṃ ca karma kṛpā
ca nityaṃ ca śubhī bhavati kṛpāluś ca tena ca sadā modate | sukhena_api śubhitvāt | duḥkhena_api
parārthakriyānimittena kṛpālutvāt | ato ’sya bahukartavyatāparikhedādapi bhayaṃ na
bhavati | akaraṇasaṃvaralābhe ślokaḥ |

yad ānapekṣaḥ svaśarīrajīvite parārtham abhyeti paraṃ pariśramam |paroghātena tathāvidhaḥ kathaṃ
sa duṣkṛte karmaṇi saṃpravatsyati || 23 ||

asya piṇḍārtho yasya para eva priyataro nātmā parārthaṃ svaśarīrajīvite ānapekṣatvāt abhyeti
paraṃ pariśramam | sa katham ātmārthaṃ paroghātena duṣkṛte karmaṇi pravatsyati_iti | cittāvyāvṛttau
ślokau |

māyopamān vīkṣya sa sarvadharmān udyānayātrām iva copapattīḥ |kleśāc ca duḥkhāc ca bibheti nāsau
saṃpattikāle ’tha vipattikāle || 24 ||

svakā guṇāḥ satvahitāc ca modaḥ saṃcintyajanma rddhivikurvitaṃ ca |vibhūṣaṇaṃ bhojanam agrabhūmiḥ
krīḍāratir nityakṛpātmakānām || 25 ||

māyopamasarvadharmalakṣaṇāt sa bodhisatvaḥ saṃpattikāle kleśebhyo na bibheti | udyānayātrā_upama_upapattīlakṣaṇāt
vipattikāle duḥkān na bibheti | tasya kuto bhayād bodhicittaṃ vyāvartiṣyate
| api ca svaguṇā maṇḍanaṃ bodhisatvānāṃ | parahitāt prītir bhojanaṃ | saṃcintya_upapattir
udyānabhūmiḥ | ṛddhivikurvitaṃ krīḍāratir bodhisatvānām evāsti | nābodhisatvānāṃ |

parārtham udyogavataḥ kṛpātmano hy avīcir apy eti yato ’sya ramyatām |kutaḥ punas trasyati tādṛśo
bhavan parāśrayair duḥkhasamudbhavair bhave || 26 ||

api ca yasya parārtham udyogavataḥ karuṇātmatvād avīcir apy ramyaḥ sa kathaṃ parārthanimittair
duḥkha_utpādair bhave punas trāsam āpatsyate yato ’sya duḥkhatrāsaḥ syāc cittasya vyāvṛttir
bhavati | satvopekṣāpratiṣedhe ślokaḥ |

mahākṛpācāryasadoṣitātmanaḥ parasya duḥkhair upataptacetasaḥ |parasya kṛtye samupasthite punaḥ
paraiḥ samādāpanato ’tilajjanā || 27 ||

yasya mahākaruṇācāryeṇa nityoṣito ātmā paraduḥkhaiś ca duḥkhitaṃ cetas tasyotpanne parārthaṃ
karaṇīye yadi paraiḥ samādāpanā kartavyā bhavati atilajjanā | kausīdyaparibhāṣāyāṃ ślokaḥ
|

śirasi vinihitoccasatvabhāraḥ śithilagatir na hi śobhate ’grasatvaḥ |svaparavividhabandhanātibaddhaḥ
śataguṇam utsaham arhati prakartum || 28 ||

śirasi mahāntaṃ satvabhāraṃ vinidhāya bodhisatvaḥ śithilaṃ parākramamāṇo na śobhate śataguṇaṃ
hi sa vīryaṃ kartum arhati śrāvakavīryāt tathā hi svaparavavidhair vividhair atyarthaṃ baddhaḥ
kleśakarmajanmasvabhāvaiḥ |

mahāyānasūtrālaṃkāre cittopādādhikāraś caturthaḥ

pañcamo ’dhikāraḥ

pratipattilakṣaṇe ślokaḥ |mahāśrayārambhaphalodayātmikā jinātmajānāṃ pratipattir iṣyate |sadā
mahādānamahādhivāsanā mahārthasaṃpādanakṛtyakārikā || 1 ||

tatra mahāśrayacittotpādāśrayatvāt | mahā_ārambhāsvaparārthārambhāt | mahāphalodayā mahābodhiphalatvāt
| ata eva yathākramaṃ mahādānā sarvasatvopādānāt | mahādhivāsanā sarvaduḥkhādhivāsanāt
| mahārthasaṃpādanakṛtyakārikā vipulasatvārthasaṃpādanāt | svaparārthanirviśeṣatve
ślokaḥ |

paratralabdhvātmasamānacittatāṃ svato ’dhi vā śreṣṭhatareṣṭatāṃ pare |tathātmano ’nyārthaviśiṣṭasaṃjñinaḥ
svakārthatā kā katamā parārthatā || 2 ||

paratrātmasamānacittatāṃ labdhvā ’dhimuktito vā sāṃketikacittotpādalābhe jñānato vā pāramārthikacittotpādalābhe
| ātmato vā punaḥ paratra viśiṣṭatarām iṣṭatāṃ labdhvā tenaiva ca kāraṇenātmanaḥ
parārthe viśiṣṭasaṃjñino bodhisatvasya kaḥ svārthaḥ parārtho vā | nirviśeṣaṃ hi
tasyobhayamityarthaḥ | parārthaviśeṣaṇe ślokaḥ |

paratra loko na tathātinirdayaḥ pravartate tāpanakarmaṇā ripau |yathā parārthaṃ bhṛśaduḥkhatāpane
kṛpātmakaḥ svātmani saṃpravartate || 3 ||

yathā svātmanaḥ parārtho viśiṣyate tat sādhayati parārtham ātmano ’tyarthaṃ saṃtāpanāt | parārthaprattipattivibhāge
dvau ślokau |

nikṛṣṭamadhyotttamadharmatāsthite sudeśanāvarjanatā ’vatāraṇā |vinītir arthe paripācanā śubhe
tathāvavādasthitibuddhimuktayaḥ || 4 ||

guṇair viśiṣṭaiḥ samudāgamas tathā kulodayo vyākaraṇābhiṣiktatā |tathāgatajñānam anuttaraṃ padaṃ
parārtha eṣa tryadhiko daśātmakaḥ || 5 ||

trividhe satvanikāye hīnamadhyaviśiṣṭagotrasthe trayodaśavidho bodhisatvasya parārthaḥ | sudeśanā
’nuśāsanyādeśanāpratihāryābhyāṃ | āvarjanā ṛddhiprātihāryeṇa | avatāraṇā śāsanābhyupagamanāt
| vinītir arthe ’vatīrṇānāṃ saṃśayacchedanaṃ | paripācanā kuśale | avavādaś cittasthitiḥ
| prajñā vimuktiḥ abhijñādibhir viśeṣakair guṇaiḥ | samudāgamaḥ | tathāgatakule janma
| aṣṭamyāṃ bhūbhau vyākaraṇaṃ daśamyām abhiśekaś ca | saha tathāgatajñānena_ity eṣa triṣu
gotrastheṣu yathāyogaṃ trayodaśavidhaḥ parārtho bodhisatvasya | parārthapratipattisaṃpattau
slokaḥ |

janānurūpāviparītadeśanā nirunnatā cāpy amamā vicakṣaṇā |kṣamā ca dāntā ca sudūragā ’kṣayā jinātmajānāṃ
pratipattir uttamā || 6 ||

yathā ’sau parārthapratipattiḥ saṃpannā bhavati tathā saṃdarśayati | kathaṃ cāsau saṃpannā bhavati
| yadi gotrasthajanānurūpā ’viparītā ca deśanā bhavati | anunnatā cāvarjanā | amamā
cāvatāraṇā | na ṛddhā manyate na cāvatāritān satvān mamāyati | vicakṣaṇā cārthe vinītipratipattir
bhavati | kṣamā ca śubhe paripācanāpratipattiḥ | dāntā cāvavādādipratipattiḥ | na
hy adāntā ’vavādādiṣu pareṣāṃ samarthaḥ | sudūragā ca kulodayādipratipattiḥ | na hy adūragatayā
pratipattyā kulodayādayaḥ pareṣāṃ kartuṃ śakyāḥ | sarvā caiṣā parārthapratipattir bodhisatvānām
akṣayā bhavaty abhyupagatasatvākṣayatvād ato ’pi saṃpannā veditavyā | pratipattiviśeṣaṇe
dvau ślokau |

mahābhaye kāmijanaḥ pravartate cale viparyāsasukhe bhavapriyaḥ |pratisvam ādhipraśame śamapriyaḥ
sadā tu sarvādhigame kṛpātmakaḥ || 7 ||

jano vimūḍhaḥ svasukhārtham udyataḥ sadā tad aprāpya paraiti duḥkhatām |sadā tu dhīro hi parārtham
udyato dvayārtham ādhāya paraiti nirvṛtim || 8 ||

tatra kāmānāṃ mahābhayatvaṃ bahukāyikacaitasikaduḥkhadurgatigamanahetutvāt | calaṃ viparyāsasukhaṃ
rūparūpyabhavapriyāṇām anityatvāt paramārthaduḥkhatvāc ca saṃskāraduḥkhatayā | ādhayaḥ
kleśā veditavyā duḥkhādhānāt | vimūḍho janaḥ sadā svasukhārthaṃ pratipannaḥ sukhaṃ nāpnoti
duḥkham evāpnoti | bodhisatvas tu parārthaṃ pratipannaḥ svaparārthaṃ saṃpādya nirvṛtisukhaṃ
prāpnoty ayam asyāparaḥ pratipattiviśeṣaḥ | gocarapariṇāmane ślokaḥ |

yathā yathā hy akṣavicitragocare pravartate cāragato jinātmajaḥ |tathā tathā yuktasamānatāpadair
hitāya satveṣv abhisaṃskaroti tat || 9 ||

yena yena prakāreṇa cakṣurādīndriyagocare vicitre bodhisatvaḥ pravartate | īryāpathavyāpāracāre
vartamānas tena tena prakāreṇa saṃbaddhasādṛśyavacanair hitārthaṃ satveṣu tat sarvam abhisaṃskaroti
| yathā gocarapariśuddhisūtre vistareṇa nirdiṣṭaṃ | satveṣv akṣāntipratiṣedhe
ślokaḥ |

sadā ’svatantrīkṛtadoṣacetane jane na saṃdoṣam upaiti buddhimān |akāmakāreṇa hi viprapattayo
jane bhavantīti kṛpāvivṛddhitaḥ || 10 ||

sadā kleśair asvatantrīkṛtacetane jane na saṃdoṣam upaiti bodhisatvaḥ | kiṃ kāraṇaṃ | akāmakārenaiṣāṃ
vipratipattayo bhavantīti viditva karuṇāvṛddhigamanāt | pratipattimāhātmye ślokaḥ
|

bhavagati sakalābhibhūyagantrī paramaśamānugatā prapattir eva |vividhaguṇagaṇair vivardhamānā
jagad upaguhya sadā kṛpāśayena || 11 ||

caturvidhaṃ māhātmyaṃ saṃdarśayati | abhibhavamāhātmyaṃ sakalaṃ bhavatrayaṃ gatiṃ ca pañcavidhām
abhibhayagamanāt | yathoktaṃ prajñāpārāmitāyāṃ | rūpaṃ cet subhūta bhāvo ’bhaviṣyan nābhāvā
nadaṃ mahāyānaṃ sadevamānuṣāsuralokam abhibhūya niryāsyatīti vistaraḥ | nirvṛtimāhātmyam
apratiṣṭhanirvāṇānugatatvāt | guṇavṛddhimāhātmyaṃ satvāparityāgamāhātmyaṃ ceti |

mahāyānasūtrālaṃkāre pratipattyadhikāraḥ pañcamaḥ

ṣaṣṭho ’dhikāraḥ

paramārthalakṣaṇavibhāge ślokaḥ |na san na cāsan na tathā na cānyathā na jāyate vyeti na cāvahīyate
|na vardhate nāpi viśudhyate punar viśudhyate tatparamārthalakṣaṇaṃ || 1 ||

advayārtho hi paramārthaḥ | tam advayārthaṃ pañcabhir ākāraiḥ saṃdarśayati | na satparikalpitaparatantralakṣaṇābhyāṃ
na cāsatpariniṣpannalakṣaṇena | na tathā parikalpitaparatantrābhyāṃ
pariniṣpannasyaikatvābhāvāt | na cānyathā tābhyām evānyatvābhāvāt | na jāyate na ca vyety
anabhisaṃskṛtatvād dharmadhātoḥ | na hīyate na ca vardhate saṃkleśavyavadānapakṣayor nirodhotpāde
tadavasthatvāt | na viśudhyati prakṛtyasaṃkliṣṭatvāt na ca na viśudhyati āgantukopakleśavigamāt
| ity etat pañcavidham advayalakṣaṇaṃ paramārthalakṣaṇaṃ veditavyaṃ | ātmadṛṣṭiviparyāsapratiṣedhe
ślokaḥ |

na cātmadṛṣṭiḥ svayam ātmalakṣaṇā na cāpi duḥsaṃsthitatā vilakṣaṇā |dvayān na cānyad bhrama
eṣa tatūditas tataś ca mokṣo bhramamātrasaṃkṣayaḥ || 2 ||

na tāvad ātmadṛṣṭir eva_ātmalakṣaṇā | nāpi duḥsaṃsthitatā | tathā hi sā vilakṣaṇā ātmalakṣaṇāt
parikalpitāt | sā punaḥ pañcopādānaskandhāḥ kleśadauṣṭhulyaprabhāvitatvāt | nāpy ato dvayād
anyad ātmalakṣaṇam upapadyate | tasmān nāsty ātmā | bhrama eṣa tūtpanno yeyam ātmadṛṣṭis
tasmād eva cātmābhāvān mokṣo ’pi bhramamātrasaṃkṣayo veditavyo na tu kaścin muktaḥ | viparyāsaparibhāṣāyāṃ
dvau ślokau |

kathaṃ jano vibhramamātram āśritaḥ paraiti duḥkhaprakṛtiṃ na saṃtatām |avedako vedaka eva duḥkhito
na duḥkhito dharmamayo na tanmayaḥ || 3 ||

pratītyabhāvaprabhave kathaṃ janaḥ samakṣavṛttiḥ śrayate ’nyakāritam |tamaḥ prakāraḥ katamo
’yam īdṛśo yato ’vipaśyan sadasan nirīkṣate || 4 ||

kathaṃ nāmāyaṃ loko bhrāntimātram ātmadarśanaṃ niśritya satatānubaddhaṃ duḥkhasvabhāvaṃ saṃskārāṇāṃ
na paśyati | avedako jñānena tasyā duḥkhaprakṛteḥ | vedako ’nubhavena duḥkhasyāduḥkhito
duḥkhasyāprahīṇatvāt | na duḥkhito duḥkhayuktasyātmano ’satvāt | dharmamayo dharmamātratvāt
pudgalanairātmyena | na ca dharmamayo dharmanairātmyena | yadā ca loko bhāvānāṃ pratītyasamutpādaṃ
pratyakṣaṃ paśyati taṃ taṃ pratyayaṃ pratītya te te bhāvā bhavantīti | tat
katham etāṃ dṛṣṭiṃ śrayate ’nyakāritaṃ darśanādikaṃ na pratītyasamutpannam iti | katamo
’yam īdṛśas tamaḥprakāro lokasya yad vidyamānaṃ pratītyasamutpādam avipaśyan na vidyamānam
ātmānaṃ nirīkṣate | śakyaṃ hi nāma tamasā vidyamānam adraṣṭuṃ syān na tvavidyamānaṃ draṣṭum
iti | asaty ātmani śamajanmayoge ślokaḥ |

ta cāntaraṃ kiṃcana vidyate ’nayoḥ sadarthavṛttyā śamajanmanor iha |tathāpi janmakṣayato vidhīyate
śamasya lābhaḥ śubhakarmakāriṇām || 5 ||

na cāsti saṃsāranirvāṇayoḥ kiṃcin nānākaraṇaṃ paramārthavṛttyā nairātmyasya samatayā | tathāpi
janmakṣayān mokṣaprāptir bhavaty eva śubhakarmakāriṇāṃ ye mokṣamārgaṃ bhāvayanti | viparyāsaparibhāṣāṃ
kṛtvā tatpratipakṣapāramārthikajñānapraveśe catvāraḥ ślokāḥ |

saṃbhṛtya saṃbhāram anantapāraṃ jñānasya puṇyasya ca bodhisatvaḥ |dharmeṣu cintāsuviniśriś citatvāj
jalpānvayām arthagatiṃ paraiti || 6 ||

arthān sa vijñāya ca jalpamātrān saṃtiṣṭhate tannibhacittamātre |pratyakṣatām eti ca dharmadhātus
tasmād viyukto dvayalakṣaṇena || 7 ||

nāstīti cittāt param etya buddhyā cittasya nāstitvam upaiti tasmāt |dvayasya nāstitvam upetya
dhīmān saṃtiṣṭhate ’tadgatidharmaghātau || 8 ||

akalpanājñānabalena dhīmataḥ samānuyātena samantataḥ sadā |tadāśrayo gahvaradoṣasaṃcayo mahāgadeneva
viṣaṃ nirasyate || 9 ||

ekena saṃbhṛtasaṃbhāratvaṃ dharmacintāsuviniśritatvaṃ samādhiniśrityabhāvanāt manojalpāc ca
teṣāṃ dharmāṇām arthaprakhyānāvagamāt tatpraveśaṃ darśayati | asaṃkhyeyaprabhedakālaṃ pāramasya
paripūraṇam ity anantapāraṃ | dvitīyena manojalpamātra_anarthān viditvā tadābhāse cittamātre
’vasthānamiyaṃ bodhisatvasya nirvedhabhāgīyāvasthā | tataḥ pareṇa dharmadhātoḥ pratyakṣato
gamane dvayalakṣaṇena viyukto grāhyagrāhakalakṣaṇena iyaṃ darśanamārgāvasthā | tṛtīyena
yathāsau dhamadhātuḥ pratyakṣatām eti tad darśayati | kathaṃ cāsau dharmadhātuḥ pratyakṣatām
eti | cittād anyadālambanaṃ grāhyaṃ nāstīty avagamya buddhyā tasyāpi cittamātrasya
nāstitvāvagamanaṃ grāhyaṃbhāve grāhakābhāvāt | dvaye cāsya nāstitvaṃ viditvā dharmadhātau
avasthānam atadgatir grāhyagrāhakalakṣaṇābhyāṃ rahita evaṃ dharmadhātuḥ pratyakṣatām eti
| caturthena bhāvanāmārgāvasthāyām aśrayaparivartanāt pāramārthikajñānapraveśaṃ darśayati
| sadā sarvatra samatānugatena_avikalpajñānabalena yatra tatsamatānugataṃ paratantre svabhāve
tadāśrayasya dūra-anupraviṣṭasya doṣasaṃcayasya dauṣṭhulyalakṣaṇasya mahāgadeneva viṣasya
nirasanāt | paramārthajñānamāhātmye ślokaḥ |

munivihitasudharmasuvyavastho matim upadhāya samūladharmadhātau |smṛtim agatim avagamya kalpamātrāṃ
vrajati guṇārṇavapāramāśudhīraḥ || 10 ||

buddhavihite sudharme suvyavasthāpite sa paramārthajñānapraviṣṭo bodhisatvaḥ saṃpiṇḍitadharmālambanasya
mūlacittasya dharmadhātau matim upanividhāya yā smṛtir upalabhyate tāṃ sarvāṃ
smṛtipravṛttiṃ kalpanāmātrām avagacchaty evaṃ guṇārṇavasya pāraṃ buddhatvam āśu vrajati_ity
etat paramārthajñānasya māhātmyaṃ |

mahāyānasūtrālaṃkāre tatvādhikāraḥ ṣaṣṭhaḥ

saptamo ’dhikāraḥ

prabhāvalakṣaṇavibhāge ślokaḥ |utpattivākcittaśubhāśubha-adhitatsthānaniḥsārapadā parokṣam |jñānaṃ
hi sarvatragasaprabhedeṣv avyāhataṃ dhīr agataḥ prabhāvaḥ || 1 ||

pareṣām upapattau jñānaṃ cyutopapādābhijñā | vāci jñānaṃ divyaśrotrābhijñāyāṃ vācaṃ tatra gatvopapannā
bhāṣante | citte jñānaṃ cetaḥparyāyābhijñā | pūrvaśubhāśubha_ādhāne jñānaṃ pūrvanivāsābhijñā
| yatra vineyās tiṣṭhanti tatsthānagamanajñānaṃ ṛddhiviṣayābhijñā | niḥsaraṇe
jñānam āsravakṣayābhijñā yathā satvā upapattito niḥsarantīti | eṣu ṣaṭsvartheṣu sarvatra
lokadhātau sapramedeṣu padāparokṣam avyāhataṃ jñānaṃ sa prabhāvo bodhisatvānāṃ ṣaḍabhijñāsaṃgṛhītaḥ
| prabhāvalakṣaṇavibhāge svabhāvārtha uktaḥ | hetvartham ārabhya ślokaḥ |

dhyānaṃ caturthaṃ suviśuddham etya niṣkalpanājñānaparigraheṇa |yathāvyavasthānamanaskriyātaḥ
prabhāvasiddhiṃ paramāṃ paraiti || 2 ||

yena niśrayeṇa yena jñānena yena manasikāreṇa tasya prabhāvasya samudāgamas tatsaṃdarśayati
| phalārtham ārabhya ślokaḥ |

yenāryadivyāpratimair vihārair brāhmaiś ca nityaṃ viharaty udāraiḥ |buddhāṃś ca satvāṃś ca sa
dikṣu gatvā saṃmānayaty ānayate viśuddhim || 3 ||

trividhaṃ phalam asya prabhāvasya saṃdarśayati | ātmana āryādisukhavihāram atulyaṃ cotkṛṣṭaṃ
ca lokadhātvantareṣu gatvā buddhānāṃ pūjanaṃ satvānāṃ viśodhanaṃ ca | karmārthaṃ ṣaḍvidham
ārabhya catvāraḥ ślokāḥ | darśanakarma saṃdarśanakarma cārabhya ślokaḥ |

māyopamān paśyati lokadhātūn sarvān sasatvān savivartanāśān |saṃdarśayaty eva ca tān yatheṣṭaṃ
vaśī vicitrair api sa prakāraiḥ || 4 ||

svayaṃ ca sarvalokadhātūnāṃ sasatvānāṃ savivartasaṃvartānāṃ māyopamatvadarśanāt | pareṣāṃ yatheṣṭaṃ
tatsaṃdarśanāt | anyaiś ca vicitraiḥ kampanajvalanādiprakāraiḥ | daśavaśitālābhāt
| yathā daśabhūmike ’ṣṭabhyāṃ bhūmau nirdiṣṭāḥ | raśmikarmārabhya ślokaḥ |

raśmipramokṣair bhṛśaduḥkhitāṃś ca āpāyikān svargagatān karoti |mārānvayān kṣubdhavimānaśobhān
saṃkampayaṃ srāsayate samārān || 5 ||

dvividhaṃ raśmikarma saṃdarśayati | apāyopapannānāṃ ca prasādaṃ janayitvā svargopapādanaṃ |
mārabhavanānāṃ ca samārakāṇāṃ kampanodvejanaṃ | vikrīḍanakarma cārabhya ślokaḥ |

samādhivikrīḍitam aprameyaṃ saṃdarśayaty agragaṇasya madhye |sakarmajanmottamanirmitaiś ca satvārtham
ātiṣṭhati sarvakālam || 6 ||

aprameyasamādhivikrīḍitasaṃdarśanāt buddhaparṣanmaṇḍalamadhye trividhena nirmāṇena sadā satvārthakaraṇāc
ca | trividhaṃ nirmāṇaṃ śilpakarmasthānanirmāṇaṃ | vineyavaśena yatheṣṭopapattinirmāṇaṃ
| uttamanirmāṇaṃ ca tuṣitabhavanavāsādikaṃ | kṣetrapariśuddhikarma ārabhya ślokaḥ
|

jñānavaśitvāt samupaiti śuddhiṃ kṣetraṃ yathākāmanidarśanāyaabuddhanāmeṣu ca buddhanāma saṃśrāvaṇāt
tān kṣipate ’nyadhātau || 7 ||

dvividhapāpaviśodhanayā | bhājanapariśodhanayā jñānavaśitvād yatheṣṭaṃ sphaṭikavaiduryādimayabuddhakṣetrasaṃdarśanataḥ
| satvapariśodhanayā ca buddhanāmavirahiteṣu lokadhātuṣūpapannānāṃ
satvānāṃ buddhanāmasaṃśrāvaṇayā prasādaṃ grāhayitvā tadavirahiteṣu lokadhātuṣūpapādanāt
| yogārtham ārabhya ślokaḥ |

śakto bhavaty eva ca satvapāke saṃjātapakṣaḥ śakunir yathaiva |buddhāt praśaṃsāṃ labhate ’timātrām
ādeyavākyo bhavati prajānām || 8 ||

trividhaṃ yogaṃ pradarśayati | satvaparipācanaśaktiyogaṃ praśaṃsāyogam ādeyavākyatāyogaṃ ca
| vṛttyartham ārabhyaṃ ślokaḥ |

ṣaḍdhāpy abhijñā trividhā ca vidyā aṣṭau vimokṣā ’bhibhuvas tathā’ṣṭau |daśāpi kṛtsnāyatanāny
ameyāḥ samādhayo dhīragataḥ prabhāvaḥ || 9 ||

ṣaḍbhiḥ prabhedair bodhisatvasya prabhāvo vartate | abhijñāvidyāvimokṣābhibhvāyatanakṛtsnāyatanāpramāṇasamādhiprabhedaiḥ
| evaṃ ṣaḍarthena vibhāgalakṣaṇena prabhāvaṃ darśayitvā tanmāhātmyodbhāvanārthaṃ
ślokaḥ |

sa hi paramavaśitvalabdhabuddhir jagadavaśaṃ svavaśe vidhāya nityam |parahitakaraṇaikatābhirāmaś
carati bhaveṣu hi siṃhavat sudhīraḥ || 10 ||

trividhaṃ māhātmyaṃ darśayati | vaśitāmāhātmyaṃ svayaṃ paramajñānavaśitvaprāptyā kleśāsvavaśasya
jagataḥ svavaśe sthāpanāt | abhiratimāhātmyaṃ sadā parahitakriyaikārāmatvāt | bhavanirbhayatāmāhātmyaṃ
ca |

prabhāvādhikāraḥ mahāyānasūtrālaṃkāre saptamaḥ

aṣṭamo ’dhikāraḥ

bodhisatvaparipāke saṃgrahaḥ ślokaḥ |rūciḥ prasādaḥ praśamo ’nukampanā kṣamātha medhā prabalatvam
eva ca |ahāryatāṅgaiḥ samupetatā bhṛśaṃ jinātmaje tatparipākalakṣaṇam || 1 ||

rucir mahāyānadeśanādharme prasādas taddeśike praśamaḥ kleśānām anukampā satveṣu kṣamā duṣkaracaryāyāṃ
medhā grahaṇadhāraṇaprativedheṣu prabalatvam adhigame ahāryatā māraparapravādibhiḥ
prāhāṇika_aṅgaiḥ samanvāgatatvaṃ | bhṛśamiti rucyādīnām adhimātratvaṃ darśayati | eṣa
samāsena bodhisatvānāṃ navaprakāra ātmaparipāko veditavyaḥ | ruciparipākam ārabhya ślokaḥ
|

sumitratāditrayam ugravīryatā parārdhaniṣṭhottamadharmasaṃgrahaḥ |kṛpālusaddharmamahāparigrahe
mataṃ hi samyakparipākalakṣaṇam || 2 ||

sumitratāditrayaṃ satpuruṣasaṃsevā saddharmaśravaṇaṃ yoniśomanasikāraś ca | ugravīryatā adhimātro
vīryārambhaḥ | parārdhaniṣṭhā sarvācintyasthānanirvicikitsatā | uttamadharmasaṃgraho
mahāyānadharmarakṣā tatpratipannānām upadravebhyo rakṣaṇāt | bodhisatvasya mahāyānadharmaparigraham_adhikṛtyedaṃ
ruciparipākalakṣaṇaṃ veditavyaṃ | yena kāraṇena paripacyate sumitratāditrayeṇa
| yaś ca tasyāḥ paripāka ugravīryaparārdhaniṣṭhāyuktaḥ svabhāvaḥ | yatkarma cottamadharmasaṃgrahakaraṇāt
tad etena paridīpitaṃ | prasādaparipākam ārabhya ślokaḥ |

guṇajñatāthāśusamādhilābhitā phalānubhūtir manaso ’dhyabhedatā |jinātmaje śāstari saṃprapattaye
mataṃ hi samyakparipākalakṣaṇam || 3 ||

tatparipāko ’pi kāraṇataḥ svabhāvataḥ karmataś ca paridīpitaḥ | guṇajñatā ity api sa bhagavāṃs
tathāgata iti vistareṇa kāraṇaṃ | avetya prabhāvalābhād abhedyacittatā svabhāvaḥ | āśusamādhilābhas
tatphalasya cābhijñādikasya pratyanubhavanaṃ karma | praśamaparipākam ārabhya
ślokaḥ |

susaṃvṛttiḥ kliṣṭavitarkavarjanā nirantarāyo ’tha śubhābhirāmatā |jīnātmaje kleśavinodanāya
tan mataṃ hi samyakparipākalakṣaṇam || 4 ||

kleśavinodanā bodhisatvasya praśamaḥ | tatparipāko ’pi kāraṇataḥ svabhāvataḥ karmataś ca paridīpitaḥ
| indriyāṇāṃ smṛtisaṃprajanyābhyāṃ susaṃvṛtiḥ kāraṇaṃ | kliṣṭavitarkavarjanā svabhāvaḥ
| pratipakṣabhāvanāyāṃ nirantarāyatvaṃ kuśalābhirāmatā ca karma | kṛpāparipākalakṣaṇam
adhikṛtya ślokaḥ |

kṛpā prakṛtyā paraduḥkhadarśanaṃ nihīnacittasya ca saṃpravarjanam |viśeṣagatvaṃ jagadagrajanmatā
parānukampāparipākalakṣaṇam || 5 ||

svaprakṛtyā ca gotreṇa paraduḥkhadarśanena nihīnayānaparivarjanatayā ca paripacyata iti kāraṇaṃ
| viśeṣagāmitvaṃ paripākavṛddhigamanāt svabhāvaḥ | sarvalokaśreṣṭhātmabhāvatā karmāvinivartanīyabhūmau
| kṣāntiparipākalakṣaṇam ārabhya ślokaḥ |

dhṛtiḥ prakṛtyā pratisaṃkhyabhāvanā suduḥkhaśītādyadhivāsanā sadā |viśeṣagāmitvaśubhābhirāmatā
mataṃ kṣamāyāḥ paripākalakṣaṇam || 6 ||

dhṛtiḥ sahanaṃ kṣāntir iti paryāyās tatparipāke gotraṃ pratisaṃkhyānaṃ bhāvanā ca kāraṇaṃ |
tīvrāṇāṃ śītādiduḥkhānām adhivāsanā svabhāvaḥ | kṣamasya viśeṣagāmitvaṃ kuśala_abhirāmatā
ca karma | medhāparipākam ārabhya ślokaḥ |

vipākaśuddhiḥ śravaṇādyamoṣatā praviṣṭatā sūktaduruktayos tathā |smṛter mahābuddhyudaye ca yogyatā
sumedhatāyāḥ paripākalakṣaṇam || 7 ||

tatra medhānukūlā vipākaviśuddhiḥ kāraṇaṃ | śrutacintitabhāvitacirakṛtacirabhāṣitānām asaṃmoṣatā
subhāṣitadurbhāṣitārthasupraviṣṭatā ca smṛter medhāparipākasvabhāvaḥ | lokottaraprajñotpādanayogyatā
karma | balavatvapratilambhaparipākam ārabhya ślokaḥ |

śubhadvayena dvayadhātupuṣṭatā phalodaye cāśrayayogyatā parā |manorathāptir jagadagrabhūtatā
balopalambhe paripākalakṣaṇam || 8 ||

tatra puṇyajñānadvayena tasya puṇyajñānadvayasya bījapuṣṭatā tatparipāke kāraṇaṃ | adhigamaṃ
pratyāśrayayogyatā tatparipākasvabhāvaḥ | manorathasaṃpattir jagadagrabhūtatā ca karma |
ahāryatāparipākam ārabhya ślokaḥ |

sudharmatāyuktivicāraṇāśayo viśeṣalābhaḥ parapakṣadūṣaṇam |punaḥ sadā māranirantarāyatā ahāryatāyāḥ
paripākalakṣaṇam || 9 ||

tatparipākasya saddharme yuktivicāraṇākṛta āśayaḥ kāraṇaṃ | māranirantarāyatā svabhāvo yadā
māro na punaḥ śaknoty antarāyaṃ kartuṃ | viśeṣa_adhigamaḥ parapakṣadūṣaṇaṃ ca karma | prāhāṇikāṅgasamanvāgamaparipākam
adhikṛtya ślokaḥ |

śubhācayo ’thāśrayayatnayogyatā vivekatodagraśubhābhirāmatā |jinātmaje hy aṅgasamanvaye punar
mataṃ hi samyakparipākalakṣaṇam || 10 ||

tatparipākasya kāraṇaṃ kuśalamūlopacayaḥ | āśrayasya vīryārambhakṣamatvaṃ svabhāvaḥ | viveka_utkṛṣṭatā
kuśala_abhirāmatā ca karma | navavidhātmaparipākamāhātmyam ārabhya ślokaḥ |

iti navavidhavas tu pācitātmā paraparipācanayogyatām upetaḥ |śubhadharmamayasatatapravardhitātmā
bhavati sadā jagato ’grabandhubhūtaḥ || 11 ||

dvividhaṃ tanmāhātmyaṃ | paraparipāke pratiśaraṇatvaṃ | satataṃ dharmakāyavṛddhiś ca | tata
eva jagato ’grabandhubhūtaḥ | satvaparipākavibhāge ekādaśa ślokāḥ |

vraṇe ’pi bhojye paripāka iṣyate yathaiva tatsrāvaṇabhogayogyatā |tathāśraye ’smin dvayapakṣaśāntatā
tāṃ tathopabhogatvasuśāntapakṣatā || 12 ||

anena paripākasvabhāvaṃ darśayati | yathā vraṇasya srāvaṇayogyatā paripākaḥ | bhojanasya ca
bhogayogyatā | evaṃ satvānām āśraye vraṇabhojanasthānīye srāvaṇasthānīyaṃ vipakṣaśamanaṃ |
bhogasthānīyaś ca pratipakṣopabhogaḥ | tadyogyatā āśrayasya paripāka iti | vipakṣapratipakṣāv
atra pakṣadvayaṃ veditavyaṃ | dvitīyaḥ ślokaḥ |

vipācanoktā paripācanā tathā prapācanā cāpy anupācanāparā |supācanā cāpy adhipācanā matā nipācanotpācananā
ca dehiṣu || 13 ||

anena paripākaprabhedaṃ darśayati | kleśavigamena pācananā vipācanā | sarvato yānatrayeṇa pācanā
paripācanā | vāhyaparipākaviśiṣṭatvāt prakṛṣṭā pācanā prapācanā | yathāvineyadharmadeśanāt
tadanurūpā pācanā anupācanā | satkṛtya pācanā supācanā | adhigamena pācanā adhipācanā
aviparītārthena | nityā pācanā nipācanā aparihāṇīyārthena | krameṇottarottarapācanā utpācanā
| ity ayam aṣṭaprakāraḥ paraparipākaprabhedaḥ | tṛtīyacaturthau ślokau |

hitāśayeneha yathā jinātmajo vyavasthitaḥ sarvajagadvipācayan |tathā na mātā na pitā na bandhavaḥ
suteṣu bandhuṣv api suvyavasthitāḥ || 14 ||

tathājano nātmani vatsalo mataḥ kuto ’pi susnigdhaparāśraye jane |yathā kṛpātmā parasatvavatsalo
hite sukhe caiva niyojanātmataḥ || 15 ||

ābhyāṃ kiṃ darśayati | yādṛśena_āśayena bodhisatvaḥ satvān paripācayati tam āśayaṃ darśayati
| mātāpitṛbāndhavāśayaviśiṣṭaṃ lokātmavātsalyaviśiṣṭaṃ ca hitasukhasaṃyojanāt | ātmavatsalas
tu loka ātmānaṃ hite ca sukhe ca saṃniyojayati | avaśiṣṭaiḥ ślokair yena prayogeṇa satvān
paripācayati taṃ pāramitāpratipattyā saṃdarśayati | yādṛśena dānena yathā satvān paripācayati
tad ārabhya ślokaḥ |

na bodhisatvasya śarīrabhogayoḥ pareṣv adeyaṃ punar asti sarvathā |anugraheṇa dvividhena pācayan
paraṃ samair dānaguṇair na tṛpyate || 16 ||

trividhena dānena pācayati | sarvasvaśarīrabhogadānena aviṣamadānena atṛptidānena ca | kathaṃ
paripācayati dṛṣṭadharmasaṃparāya_anugraheṇa | avighātenecchāparipūrṇāt | anāgatena ca saṃgṛhya
kuśalapratiṣṭhāpanāt | yādṛśena śīlena yathā satvān paripācayati tad ārabhya ślokaḥ
|

sadā prakṛtyādhyavihiṃsakaḥ svayaṃrato ’pramatto ’tra paraṃ niveśayan |paraṃparānugrahakṛt dvidhā
pare vipākaniṣyandaguṇena pācakaḥ || 17 ||

pañcavidhena śīlena | dhruvaśīlena prakṛtiśīlena paripūrṇaśīlenādhyavihiṃsakatvāt | paripūrṇo
hy avihiṃsako ’dhyavihiṃsakaḥ | daśakuśalakarmapathaparipūritaḥ | yathoktaṃ dvitīyāyāṃ bhamau
| adhigamaśīlena svayaṃratatayā nirantarāskhalitaśīlena cāpramattatayā | kathaṃ ca paripācayati
| śīle saṃniveśanāt | dvidhānugrahakriyayā dṛṣṭadharme saṃparāye ca | saṃparāyānugrahaṃ
pareṣu vipākaniṣyandaguṇābhyāṃ paraṃparayā karoti | tadvipākaniṣyandayor anyonyānukūlyenāvyavacchedāt
| yādṛśyā kṣāntyā yathā satvān paripācayati tad ārabhya ślokaḥ |

pare ’pakāriṇyupakāribuddhimān pramarṣayann ugram api vyatikramam |upāyacittair apakāramarṣaṇaiḥ
śubhe samādāpayate ’pakāriṇaḥ || 18 ||

apakāriṇi pare upakāribuddhyā pragāḍhāpakāramarṣaṇakṣāntyā paripācayati | upakāribuddhitvaṃ
punaḥ kṣāntipāramitāparipūryānukūlyavṛttitā veditavyaṃ | kathaṃ paripācayati | dṛṣṭadharmānugraheṇa
cāpakāramarṣaṇāt | saṃparāyānugraheṇa ca_upāyajñas tair apakāramarṣaṇair āvarjyāpakāriṇāṃ
kuśale samādāpanāt | yādṛśena vīryeṇa yathā satvān paripācayati tad ārabhya ślokaḥ
|

punaḥ sa yatnaṃ paramaṃ samāśrito na khidyate kalpasahasrakoṭibhiḥ |jinātmajaḥ satvagaṇaṃ prapācayan
paraikacittasya śubhasya kāraṇāt || 19 ||

adhimātradīrghakālākhede vīryeṇa dīrghakālākheditvam anantasatvaparipācanāt | paraikacittasya
kuśalasyārthe kalpasahasrakoṭibhir akhedāt | ata evoktaṃ bhavati yathā paripācayati | kuśalacittasaṃniyojanāt
dṛṣṭadharmasaṃparāyānugraheṇeti yādṛśena dhyānena yathā satvān paripācayati
tad ārabhya ślokaḥ |

vaśitvam āgamya manasy anuttaraṃ paraṃ samāvarjayate ’tra śāsane |nihatya sarvām avamānakāmatāṃ
śubhena saṃvardhayate ca taṃ punaḥ || 20 ||

prāpta_anuttaravaśitvena dhyānena nirāmiṣeṇa ca nihatasarvāvamānābhilāṣeṇa paripācayati | buddhaśāsane
parasyāvarjanād āvarjitasya ca kuśaladharmasaṃvardhanāt paripācayati | yādṛśyā
prajñayā yathā satvān paripācayati tadārabhya ślokaḥ |

sa tatvabhāvārthanaye suniścitaḥ karoti satvān suvinītasaṃśayān |tataś ca te tajjinaśāsanād
arād vivardhayante svaparaṃ guṇaiḥ śubhaiḥ || 21 ||

sa bodhisatvas tatvārthanaye cābhiprāyārthanaye ca suviniścitayā prajñayā paripācayati | kathaṃ
paripācayati satvānāṃ saṃśayavinayanāt | tataś ca śāsanabahumānāt teṣām ātmaparaguṇasaṃvardhakatvena
| niyamanaślokaḥ |

iti sugatigatau śubhatraye vā jagad akhilaṃ kṛpayā sa bodhisatvaḥ |tanuparamavimadhyamaprakārair
vinayati lokasamānabhāvagatyā || 22 ||

anena yatra ca vinayati sugatigamane yānatraye vā | yac ca vinayati jagadakhilaṃ | yena ca vinayati
kṛpayā | yaś ca vinayati bodhisatvaḥ | yādṛśaiś ca paripācanaprakārais tanuparamavimadhyamaprakāraiḥ
| yāvantaṃ ca kālaṃ tatparidīpanāt samāsena paripākamāhātmyaṃ darśayati
| tatra tanuḥ prakāro ’dhimukticaryābhūmau bodhisatvasya paramo ’ṣṭamyādiṣu vimadhyamaḥ saptasu
veditavyaḥ yāval lokasya bhāvas tatsamānayā gatyā atyantam ity arthaḥ |

mahāyānasūtrālaṃkāre paripākādhikāro ’ṣṭamaḥ

navamo ’dhikāraḥ

sarvākārajñatāyāṃ dvau ślokau | tṛtīyas tayor eva nirdeśabhūtaḥ |ameyair duṣkaraśatair ameyaiḥ
kuśalācayaiḥ |aprameyeṇa kālena ameyāvaraṇakṣayāt || 1 ||

sarvākārajñatāvāptiḥ sarvāvaraṇanirmalā |vivṛtā ratnapeṭeva buddhatvaṃ samudāhṛtam || 2 ||

kṛtvā duṣkaram adbhutaṃ śramaśataiḥ saṃcityasarvaśubhaṃ kālenottamakalpayānamahatā sarvāvṛtīnāṃ
kṣayāt |sūkṣmasyāvaraṇasya bhūmiṣu gatasyotpāṭanād buddhatā ratnānām iva sā prabhāvamahatāṃ
peṭā samuddhātitā || 3 ||

samudāgamataḥ svabhāvata aupamyataś ca buddhatvam udbhāvitaṃ | yāvadbhir duṣkaraśatair yāvadbhiḥ
kuśalasaṃbhārair yāvatā kālena yāvataḥ kleśajñeya_āvaraṇasya prahāṇāt samudāgacchatyayaṃ
samudāgamaḥ | sarvākārajñatāvāptiḥ sarvāvaraṇanirmalā svabhāvaḥ | vivṛtā ratnapeṭā tadaupamyaṃ
| tasyaiva buddhatvasyādvayalakṣaṇe sānubhāve dvau ślokau |

sarvadharmāś ca buddhatvaṃ dharmo naiva na kaścana |śukladharmamayaṃ tac ca na ca tais tannirūpyate
|| 4 ||

dharmaratnanimittatvāl labdharatnākaropamam |śubhasya nimittatvāl labdhameghopamaṃ matam ||
5 ||

sarvadharmāś ca buddhatvaṃ tathatāyā abhinnatvāt tadviśuddhiprabhāvitatvāc ca buddhatvasya na
ca kaś ciddharmo ’sti parikalpitena dharmasvabhāvena śukladharmamayaṃ ca buddhatvaṃ pāramitādīnāṃ
kuśalānāṃ tadbhāvena parivṛtteḥ | na ca tais tān nirdiśyate pāramitādīnāṃ pāramitādibhāvenāpariniṣpatter
idam advayalakṣaṇaṃ | ratnākarameghopamatvam anubhāvaḥ | deśanā dharmaratnānāṃ
tatprabhavatvāt kuśalasasyānāṃ ca vineyasaṃtānakṣetreṣu |

buddhatvaṃ sarvadharmaḥ samuditam atha vā sarvadharmavyapetaṃ prodbhūter dharmaratnapratatasumahato
dharmaratnākarābham |bhūtānāṃ śuklasasya prasavasumahato hetuto meghabhūtaṃ dānād
dharmāmbuvarṣapratatasuvihitasyākṣayasya prajāsu || 6 ||

anena tṛtīyena ślokena tam evārthaṃ nirdiśati | sumahataḥ pratatasya dharmaratnasya prodbhūter
nimittatvād ratnākarābhaṃ bhūtānāṃ mahataḥ śuklasasya prasavahetutvān meghabhūtaṃ | mahataḥ
suvihitasyākṣayasya dharmāmbuvarṣasya dānāt prajāsv ity ayam atra padavigraho veditavyaḥ
| tasyaiva buddhatvasya śaraṇatvānuttarye pañca ślokāḥ |

paritrāṇaṃ hi buddhatvaṃ sarvakleśagaṇāt sadā |sarvaduścaritebhyaś ca janmamaraṇato ’pi ca ||
7 ||

anena saṃkṣepataḥ kleśakarmajanmasaṃkleśaparitrāṇa_arthena śaraṇatvaṃ darśayati |

upadravebhyaḥ sarvebhyo apāyād anupāyataḥ |satkāyād dhīnayānāc ca tasmāc charaṇam uttamam ||
8 ||

anena dvitīyena_upadrava_ādiparitrāṇād vistareṇa | tatra sarvopadravaparitrāṇatvaṃ yad buddhānubhāvena
andhāś cakṣūṃṣi pratilabhante badhirāḥ śrotraṃ vikṣiptacittāḥ svasthacittamītayaḥ
śāmyantīty evam ādi | apāyaparitrāṇatvaṃ buddhaprabhayā tadgatānāṃ mokṣaṇāt tadagamane
ca pratiṣṭhāpanāt | anupāyaparitrāṇatvaṃ tīrthikadṛṣṭivyutthāpanāt | satkāyaparitrāṇatvaṃ
yānadvayena parinirvāpaṇāt | hīnayānaparitrāṇatvam aniyatagotrāṇāṃ mahāyānaikāyanīkaraṇāt
|

śaraṇam anupamaṃ tacchreṣṭhabuddhatvam iṣṭaṃ jananamaraṇasarvakleśapāpeṣu rakṣā |vividhabhayagatānāṃ
sarvarakṣāpayānaṃ pratatavividhaduḥkhāpāyanopāyagānāṃ || 9 ||

anena tṛtīyena tasyaiva śaraṇatvasyānupamaśreṣṭhasya cānuttaryaṃ tenaivārthena darśayati |

bauddhair dharmair yac ca susaṃpūrṇaśarīraṃ yat saddharme vetti sa satvān pravinetum |yātaṃ
pāraṃ yatkṛpayā sarvajagatsu tad buddhatvaṃ śreṣṭham iha eṣyaṃ śaraṇānām || 10 ||

anena caturthena yaiḥ kāraṇais tat tathānuttaraṃ śaraṇaṃ bhavati tat saṃdarśayati | bauddhair
dharmair balavaiśāradyādibhiḥ susaṃpūrṇa_asvabhāvatvāt | svārthaniṣṭhām adhikṛtya saddharmasatvavinayopāyajñānāt
karuṇāpāragamanāc ca parārthaniṣṭhām adhikṛtya |

ālokāt kālāt sarvasatvānāṃ buddhatvaṃ śaraṇaṃ mahat |sarvavyasanasaṃpattivyāvṛttyabhyudaye matam
|| 11 ||

anena pañcamena ślokena yāvantaṃ kālaṃ yāvatāṃ satvānāṃ yatrārthe śaraṇaṃ bhavati tat samāsena
darśayati | yatrārthe iti sarvavyasanavyāvṛttau saṃpattyabhyudaye ca | āśrayaparāvṛttau
ṣaṭ ślokāḥ |

kleśajñeyavṛtīnāṃ satatam anugataṃ bījam utkṛṣṭakālaṃ yasminn astaṃ prayātaṃ bhavati suvipulaiḥ
sarvahāniprakāraiḥ |buddhatvaṃ śukladharmapravaraguṇayutā āśrayasyānyathāptis tatprāptir
nirvikalpād viṣayasumahato jñānamārgāt suśuddhāt || 12 ||

anena vipakṣabījaviyogataḥ pratipakṣasaṃpattiyogataś cāśrayaparivṛttiḥ paridīpitā | yathā ca
tatprāptir dvividhamārgalābhāt | suviśuddhalokottarajñānamārgalābhāt | tatpṛṣṭhalabdhānantajñeyaviṣayajñānamārgalābhāc
ca | utkṛṣṭakālam ity anādikālaṃ | suvipulaiḥ sarvahāniprakārair
iti bhūmiprakāraiḥ |

sthitaś ca tasmin sa tathāgato jagan mahācalendrastha ivābhyudīkṣate |śamābhirāmaṃ karūṇāyate
janamaghābhirāme ’nyajane tu kā kathā || 13 ||

anena dvitīyenānyāśrayaparāvṛttibhyas tadviśeṣaṃ darśayati | tatstho hi mahācalendrastha iva
dūrāntaranikṛṣṭaṃ lokaṃ paśyati | dṛṣṭvā ca karuṇāyate śrāvakapratyekabuddhān api prāg eva
tadanyān |

pravṛttir ūddhittir avṛtir āśrayo nivṛttir āvṛttir atho dvayādvayā |samāviśiṣṭā api sarvagātmikā
tathāgatānāṃ parivṛttir iṣyate || 14 ||

anena tṛtīyena taddaśaprabhedaṃ darśayati | sā hi tathāgatānāṃ parivṛttiḥ parārthavṛttir iti
pravṛttiḥ | sarvadharmaviśiṣṭatvād utkṛṣṭā vṛttir ity udvṛttiḥ | saṃkleśahetāv avṛttiḥ |
āśraya iti yo ’sau parivṛttyāśrayastaṃ darśayati | saṃkleśān_nivṛttito nivṛttiḥ | ātyantikatvād
āyatā vṛttir ity āvṛttiḥ | abhisaṃbodhiparinirvāṇadarśanavṛttyā dvayā vṛttiḥ | saṃsāranirvāṇāpratiṣṭhitatvāt
saṃskṛtāsaṃskṛtatvena_advayā vṛttiḥ | vimuktisāmānyena śrāvakapratyekabuddhasamā
vṛttiḥ | balavaiśāradyādibhiḥ buddhadharmair asamatvād viśiṣṭā vṛttiḥ | sarvayānopadeśagatatvāt
sarvagatā vṛttiḥ |

yathāmbaraṃ sarvagataṃ sadāmataṃ tathaiva tat sarvagataṃ sadāmatam |yathāmbaraṃ rūpagaṇeṣu sarvagaṃ
tathaiva tat satvagaṇeṣu sarvagam || 15 ||

anena caturthena tatsvabhāvasya buddhatvasya sarvagatatvaṃ darśayati | ākāśasādharmyeṇoddeśanirdeśataḥ
pūrvāparārdhābhyāṃ | satvagaṇeṣu sarvagatatvaṃ buddhatvasyātmatvena sarvasatvopagamane
pariniṣpattito veditavyaṃ |

yathodabhājane bhinne candrabimbaṃ na dṛśyate |tatha duṣṭeṣu satveṣu buddhabimbaṃ na dṛśyate
|| 16 ||

anena pañcamena sarvagatatve ’pyabhājanabhūteṣu satveṣu abuddhabimbadarśanaṃ dṛṣṭāntena sādhayati
|

yathāgnir jvalate ’nyatra punar anyatra śāmyati |buddheṣv api tathā jñeyaṃ saṃdarśanamadarśanam
|| 17 ||

anena ṣaṣṭhena buddhavineyeṣu satsu buddhotpādāt taddarśanaṃ | vinīteṣu parinirvāṇāt tadadarśanaṃ
agnijvalanaśamanasādharmyeṇa sādhayati | anābhogāpratiprasrabdhabuddhakāryatve catvāraḥ
ślokāḥ |

aghaṭitebhyas tūryebhyo yathā syāc chabdasaṃbhavaḥ |tathā jine vinābhogaṃ deśanāyāḥ samudbhavaḥ
|| 18 ||

yathā maṇer vinā yatnaṃ svaprabhāvasanidarśanam |buddheṣv api vinābhogaṃ tathā kṛtyanidarśanam
|| 19 ||

ābhyāṃ ślokābhyām anābhogena buddhakāryaṃ sādhayaty aghaṭitatūryaśabdamaṇiprabhāvasādharmyeṇa
|

yathākāśe avicchinnā dṛśyante lokataḥ kriyāḥ |yathaivānāsrave ghātau avicchinnā jinakriyāḥ ||
20 ||

yathākāśe kriyāṇāṃ hi hānir abhyudayaḥ sadā |yathaivānāsrave dhātau buddhakāryodayavyayaḥ ||
21 ||

ābhyām apy apratiprasrabdhabuddhakāryatvaṃ buddhakṛtyasyāvicchedāt | ākāśa iva lokakriyāṇām
avicchede ’pi cānyānyakriyā_udayavyayas tathaiva | anāsravadhātugāmbhīrye ṣoḍaśa ślokāḥ |

paurvāparyāviśiṣṭāpi sarvāvaraṇanirmalā |na śuddhā nāpi cāśuddhā tathatā buddhatā matā || 22
||

paurvāparyeṇa viśiṣṭatvān na śuddhā | paścāt sarvāvaraṇanirmalatvān nāśuddhā malavigamāt |

śūnyatāyāṃ viśuddhāyāṃ nairātmyān mārgalābhataḥ |buddhāḥ śuddhātmalābhitvāt gatā ātmamahātmatām
|| 23 ||

tatra cānāsrave dhātau buddhānāṃ paramātmā nirdiśyate | kiṃ kāraṇaṃ | agranairātmyātmakatvāt
| agraṃ nairātmyaṃ viśuddhā tathatā sā ca buddhānām ātmā svabhāvārthena tasyāṃ viśuddhāyām
agraṃ nairātmyam ātmānaṃ buddhā labhante śuddhaṃ | ataḥ śuddhātmalābhitvāt buddhā ātmamāhātmyaṃ
prāptā ity anenābhisaṃdhinā buddhānām anāsrave dhātau paramātmā vyavasthāpyate |

na bhāvo nāpi cābhāvo buddhatvaṃ tena kathyate |tasmād buddhatathāpraśne avyākṛtanayo mataḥ
|| 24 ||

tenaiva kāraṇena buddhatvaṃ na bhāva ucyate | pudgaladharmābhāvalakṣaṇatvāt tadātmakatvāc ca
buddhatvasya | nābhāva ucyate tathatālakṣaṇabhāvāt | ato buddhasya bhāvābhāvapraśne bhavati
tathāgataḥ paraṃ maraṇān na bhavatīty evamādir avyākṛtanayo mataḥ |

dāhaśāntir yathā lohe darśane timirasya ca |cittajñāne tathā bauddhe bhāvābhāvo na śasyate ||
25 ||

yathā ca lohe dāhaśāntir darśane ca timiram etasya śāntir na bhāvo dāhatimirayor abhāvalakṣaṇatvāt
| nābhāvaḥ śāntilakṣaṇena bhāvāt | evaṃ buddhānāṃ cittajñāne ca dāhatimirasthānīyayo
rāgāvidyayoḥ śāntir na bhāvaḥ śasyate tadabhāvaprabhāvitatvāc cetaḥprajñāvimuktyā nābhāvas
tena tena vimuktilakṣaṇena bhāvāt |

buddhānām amale dhātau naikatā bahutā na ca |ākāśavad adehatvāt pūrvadehānusārataḥ || 26 ||

buddhānām anāsravadhātau naikatvaṃ pūrvadehānusāreṇa | na bahutvaṃ dehābhāvād ākāśavat |

balādibuddhadharmeṣu bodhī ratnākaropamā |jagatkuśalasasyeṣu mahāmeghopamā matā || 27 ||

puṇyajñānasupūrṇatvāt pūrṇacandropamā matā |jñānālokakaratvāc ca mahādityopamā matā || 28 ||

etau ratnākarameghopamatve pūrṇacandramahādityopamatve ca ślokau gatārthau |

ameyā raśmayo yadvad vyamiśrā bhānumaṇḍale |sadaikakāryā vartante lokam ālokayanti ca || 29
||

yathaivānāsrave dhātau buddhānām aprameyatā |miśraikakāryā kṛtyeṣu jñānālokakarā matā || 30
||

ekena vyāmiśraraśmy ekakāryasya_upamatayā sādharaṇakarmatāṃ darśayati | raśmīnām ekakāryatvaṃ
pācanaśoṣaṇasamānakāryatvād veditavyaṃ | dvitīyenānāsrave dhātau miśraikakāryatvaṃ nirmāṇādikṛtyeṣu
|

yathaikaraśminiḥsārāt sarvaraśmiviniḥsṛtiḥ |bhānos tathaiva buddhānāṃ jñeyā jñānaviniḥsṛtiḥ
|| 31 ||

ekakāle sarvaraśmiviniḥsṛtyā sa ca buddhānām ekakāle jñānapravṛttiṃ darśayati |

yathaivādityaraśmīnāṃ vṛttau nāsti mamāyitam |tathaiva buddhajñānānāṃ vṛttau nāsti mamāyitam
|| 32 ||

yathā sūryaikamuktābhai raśmibhir bhāsyate jagat |sakṛt jñeyaṃ tathā sarvaṃ buddhajñānaiḥ prabhāsyate
|| 33 ||

mamatvābhāve jagajjñeyaprabhāsena ca | yathākramaṃ ślokau gatārthau |

yathaivādityaraśmīnāṃ meghādyāvaraṇaṃ matam |tathaiva buddhajñānānām āvṛtiḥ satvaduṣṭatā ||
34 ||

yathā raśmīnāṃ meghādyāvaraṇam aprabhāsena | tathā buddhajñānānām āvaraṇaṃ satvānām ābhājanatvena
duṣṭatā pañcakaṣāyātyutsadatayā |

yathā pāṃśuvaśād vastre raṅgacitrāvicitratā |tathā ’vedhavaśān muktau jñānacitrāvicitratā ||
35 ||

yathā pāṃśuviśeṣeṇa vastre raṅgavicitratā kvacid avicitratā | tathaiva pūrvaprāṇidhānacaryābalādhānaviśeṣāt
buddhānāṃ vimuktau jñānavicitratā bhavati | śrāvakapratyekabuddhānāṃ vimuktāv
avicitratā |

gāmbhīryam amale dhātau lakṣaṇasthānakarmasu |buddhānām etad uditaṃ raṅgair vākāśacitraṇā ||
36 ||

etad anāsravadhātau buddhānāṃ trividhaṃ gāmbhīryam evam uktaṃ | lakṣaṇagāmbhīryaṃ caturbhiḥ
ślokaiḥ | sthānagāmbhīryaṃ pañcamenaikatvapṛthaktvābhyām asthitatvāt | karmagāmbhīryaṃ daśabhiḥ
| tat punar lakṣaṇagāmbhīryaṃ viśuddhilakṣaṇaṃ paramātmalakṣaṇam avyākṛtalakṣaṇaṃ vimuktilakṣaṇaṃ
cārabhyoktaṃ | karmagāmbhīryaṃ bodhipakṣādiratnāśrayatvakarma satvaparipācanakarma
niṣṭhāgamanakarma dharmadeśanākarma nirmāṇādikṛtyakarma jñānapravṛttikarma avikalpanakarma
citrākārajñānakarma jñānāpravṛttikarma vimuktisāmānyajñānaviśeṣakarma cārabhyoktaṃ
| seyamanāsrave dhātau niṣprapañcatvād ākāśopame gāmbhīryaprabhedadeśanā yathā raṅgair ākāśacitraṇī
veditavyā |

sarveṣām aviśiṣṭāpi tathatā śuddhim āgatā |tathāgatatvaṃ tasmāc ca tadgarbhāḥ sarvadehinaḥ ||
37 ||

sarveṣāṃ nirviśiṣṭā tathatā tadviśuddhisvabhāvaś ca tathāgataḥ | ataḥ sarve satvās tathāgatagarbhā
ity ucyate | vibhutvāvibhāge ślokā ekādaśa |

śrāvakāṇāṃ vibhutvena laukikasyābhibhūyate |pratyekabuddhebhyo manaḥbuddhabhaumena śrāvakasyābhibhūyate
|| 38 ||

bodhisatvavibhutvasya tatkalāṃ nānugacchati |tathāgatavibhutvasya tatkalāṃ nānugacchati || 39
||

ābhyāṃ tāvad dvābhyāṃ prabhāvotkarṣaviśeṣeṇa buddhānāṃ vibhutvaṃ darśayati |

aprameyam acintyaṃ ca vibhutvaṃ bauddham iṣyate |yasya yatra yathā yāvat kāle yasmin pravartate
|| 40 ||

anena tṛtīyena prakāraprabhedagāmbhīryaviśeṣābhyāṃ katham aprameyaṃ kathaṃ vā_acintyam ity āha
| yasya pudgalasyārthe tat pravartate yatra lokadhātau yathā tādṛśaiḥ prakārair yāvad alpaṃ
vā bahu vā yasmin kāle | avaśiṣṭaiḥ ślaukeḥ manovṛttibhedena vibhutvabhedaṃ darśayati
|

pañcendriyaparāvṛttau vibhutvaṃ labhyate param |sarvārthavṛttau sarveṣāṃ guṇadvādaśaśatodaye
|| 41 ||

pañcendriyaparāvṛttau dvividhaṃ vibhutvaṃ paramaṃ labhyate | sarveṣāṃ pañcānām indriyāṇāṃ sarvapañca_arthavṛttau
| tatra pratyekaṃ dvādaśaguṇaśata_utpattau |

manaso ’pi parāvṛttau vibhutvaṃ labhyate param |vibhutvānucare jñāne nirvikalpe sunirmale ||
42 ||

manasaḥ parāvṛttau vibhutvānucare nirvikalpe suviśuddhe jñāne paramaṃ vibhutvaṃ labhyate | yena
sahitaṃ sarvaṃ vibhutvajñānaṃ pravartate |

sārthodgrahaparāvṛttau vibhutvaṃ labhyate param |kṣetraśuddhau yathākāmaṃ bhogasaṃdarśanāya
hi || 43 ||

arthaparāvṛttau udgraharparāvṛttau ca kṣetraviśuddhivibhutvaṃ paramaṃ labhyate yena yathākāmaṃ
bhogasaṃdarśanaṃ karoti |

vikalpasya parāvṛttau vibhutvaṃ labhyate param |avyāghāte sadākālaṃ sarveṣāṃ jñānakarmaṇām ||
44 ||

vikalpaparāvṛttau sarveṣāṃ jñānānāṃ karmaṇāṃ ca sarvakālam avyāghāte paramaṃ vibhutvaṃ labhyate
|

pratiṣṭhāyāḥ parāvṛttau vibhutvaṃ labhyate param |apratiṣṭhitanirvāṇaṃ buddhānām acale male
pade || 45 ||

pratiṣṭhāparāvṛttāv apratiṣṭhitanirvāṇaṃ paramaṃ vibhutvaṃ labhyate buddhānām anāsrave dhātau
|

maithunasya parāvṛttau vibhutvaṃ labhyate param |buddhasaukhyavihāre ’tha dārā ’saṃkleśadarśane
|| 46 ||

maithunasya parāvṛttau dvayor buddhasukhavihāre ca dārā ’saṃkleśadarśane ca |

ākāśasaṃjñāvyāvṛttau vibhutvaṃ labhyate param |cintitārthasamṛddhau ca gatirūpavibhāvane ||
47 ||

ākāśasaṃjñāvyāvṛttau dvayor eva cintitārthasamṛddhau ca yena gaganagarbho bhavati | gatirūpavibhāvane
ca yatheṣṭagamanād ākāśavaśīkaraṇāc ca |

ity ameyaparāvṛttāv ameyavibhutā matā |acintyakṛtyānuṣṭhānād buddhānām amalāśraye || 48 ||

ity anena mukhena_prameyā parāvṛttiḥ | tatra cāprameyaṃ vibhutvam acintyakarmānuṣṭhānaṃ buddhānām
anāsrave dhātau veditavyaṃ | tasyaiva buddhasya satvaparipākanimittatve sapta ślokāḥ
|

śubhe vṛddho loko vrajati suviśuddhau paramatāṃ śubhe cānārabdhvā vrajati śubhavṛddhau paramatām
|vrajaty evaṃ loko diśi diśi jinānāṃ sukathitair apakvaḥ pakvo vā na ca punar aśeṣaṃ
dhruvam iha || 49 ||

anena yādṛśasya paripākasya nimittaṃ bhavati taddarśayati | upacitakuśalamūlānāṃ ca vimuktau
paramatāyām anupacitakuśalamūlānāṃ ca kuśalamūlopacaye | apakvaḥ śubhavṛddhau paramatāṃ vrajanapākaṃ
vrajati pakvaḥ suviśuddhau paramatāṃ vrajati | evaṃ ca nityakālaṃ vrajati na ca
niḥśeṣaṃ lokasyānantatvāt |

tathā kṛtvā caryāṃ kṛcchrāvāpyāṃ paramaguṇayogād bhutavartī mahābodhiṃ nityāṃ dhruvam aśaraṇānāṃ
ca śaraṇam |labhante yaddhīrā daśadig sadā sadā sarvasamayaṃ tad āścaryaṃ loke suvidhacaraṇān
nādbhutam api || 50 ||

anena dvitīyena paripakvānāṃ bodhisatvānāṃ paripākasya_āścaryaṃ nāścaryaṃ | lakṣaṇaṃ sadā sarvasamayam
iti nityaṃ nirantaraṃ ca tad anubhūya mārgacaraṇaṃ suvidhicaraṇaṃ |

kvaciddharmāñ ca kaṃ dharmyaṃ cakraṃ bahumukhaśatair darśayati yaḥ kvacij janmāntardhiṃ kvacid
api vicitrāṃ janacarīm |kvacitkṛtsnāṃ bodhiṃ kvacid api ca nirvāṇam asakṛt na ca sthānāt
tasmād vicalati sa sarvaṃ ca kurute || 51 ||

anena tṛtīyena yugapadbahumukhaparipācanopāyaprayoge nimittatvaṃ darśayati | yathā yatrasthaḥ
satvān vinayati | vicitrā janacarī jātakabhedena | na ca sthānāc calati_ity anāsravād dhātoḥ
|

na buddhānām evaṃ bhavati mama pakvo ’yam iti cāprapācyo ’yaṃ dehī api ca adhunāpācyata iti
|vinā saṃskāraṃ tu prapacam upayāty eva janatā śubhair dharmair nityaṃ diśi diśi samantāt
trayamukham || 52 ||

anena caturthena tatparipākaprayoganimittatvam anabhisaṃskāreṇa daśayati | trayamukham iti yānatrayeṇa
|

yathāyatnaṃ bhānuḥ pratataviṣadair aṃśavisaraiḥ prapākakaṃ sasyānāṃ diśi diśi samantāt prakurūte
|tathā dharmārko ’pi praśamavidhidharmāṃśuvisaraiḥ prapākaṃ sasyānāṃ diśi diśi samantāt
prakurūte || 53 ||

anena pañcamenānabhisaṃskāraparipācanadṛṣṭāntaṃ darśayati |

yathaikasmād dīpād bhavati sumahān dīpanicayo ’prameyo ’saṃkhyeyo na ca sa punar eti vyayamataḥ
|yathaikasmād buddhād pākābhavati sumahān paripākapākanicayo ’prameyo ’saṃkhyeyo na ca
punar eti punar upaiti vyayamataḥ || 54 ||

anena ṣaṣṭhena paraṃparayā paripācanaṃ |

yathā toyais tṛptiṃ vrajati na mahāsāgara iva na vṛddhiṃ vā yāti pratataviṣadāmbu praviśanaiḥ
|tathā bauddhau dhātuḥ satatasamitaiḥ śuddhiviśanair na tṛptiṃ vṛddhiṃ vā vrajati paramāścaryam
iha tat || 55 ||

anena saptamena paripakvānāṃ vimuktipraveśe samudrodāharaṇena dharmadhātor atṛptiṃ cāvakāśadānād
avṛddhiṃ dhyānādhikatvāt | dharmadhātuviśuddhau catvāraḥ ślokāḥ |

sarvadharmadvayāvāratathatāśuddhilakṣaṇaḥ |vastujñānatadālambavaśitākṣayalakṣaṇaḥ || 56 ||

eṣa svabhāvārtham ārabhyaikaḥ ślokaḥ | kleśajñeyāvaraṇadvayāt sarvadharmatathatāviśuddhilakṣaṇaś
ca | vastutadālambanajñānayor akṣayavaśitālakṣaṇaś ca |

| sarvatas tathatājñānabhāvanā samudāgamaḥ |sarvasatvadvayādhānasarvathākṣayatā phalam || 57
||

eṣa hetvarthaṃ phalārthaṃ cārabhya dvitīyaḥ ślokaḥ | sarvatas tathatājñānabhāvanā dharmadhātuviśuddhihetuḥ
| sarvata iti sarvadharmaparyāyamukhaiḥ | sarvasatvānāṃ sarvathā hitasukhadvayādhānākṣayatā
phalaṃ |

kāyavākcittanirmāṇaprayogopāyakarmakaḥ |samādhidhāraṇīdvāradvayāmeyasamanvitaḥ || 58 ||

eṣa karmārthaṃ yogārthaṃ cārabhya tṛtīyaḥ ślokaḥ | trividhiṃ kāyādinirmāṇaṃ karma samādhidhāraṇīmukhābhyāṃ
dvayena cāprameyeṇa puṇyajñānasaṃbhāreṇa samanvāgamo yogaḥ |

svabhāvadharmasaṃbhoganirmāṇair bhinnavṛttikaḥ |dharmadhātur viśuddho ’yaṃ buddhānāṃ samudāhṛtaḥ
|| 59 ||

eṣa vṛttyartham ārabhya caturthaḥ ślokaḥ | svābhāvikasāṃbhogikanairmāṇikakāyavṛttyā bhinnavṛttikaḥ
| buddhakāyavibhāge sapta ślokāḥ |

svābhāviko ’tha sāṃbhogyaḥ kāyo nairmāṇiko ’paraḥ |kāyabhedā hi buddhānāṃ prathamas tu dvayāśrayaḥ
|| 60 ||

trividhiḥ kāyo buddhānāṃ | svābhāviko dharmakāya āśrayaparāvṛttilakṣaṇaḥ | sāṃbhogiko yena parṣanmaṇḍaleṣu
dharmasaṃbhogaṃ karoti | nairmāṇiko yena nirmāṇena satvārthaṃ karoti |

sarvadhātuṣu sāṃbhogyo bhinno gaṇaparigrahaiḥ |kṣetraiś ca nāmabhiḥ kāyair dharmasaṃbhogaceṣṭitaiḥ
|| 61 ||

tatra sāṃbhogikaḥ sarvalokadhātuṣu parṣanmaṇḍalabuddhakṣetranām aśarīradharmasaṃbhogakriyābhir
bhinnaḥ |

samaḥ sūkṣmaś ca tacchiṣṭaḥ kāyaḥ svābhāviko mataḥ |saṃbhogavibhutāhetur yatheṣṭaṃ bhogadarśane
|| 62 ||

svābhāvikaḥ sarvabuddhānāṃ samo nirviśiṣṭatayā | sūkṣmo durjñānatayā | tena sāṃbhogikena kāyena
saṃbaddhaḥ saṃbhogavibhutve ca hetur yatheṣṭaṃ bhogadarśanāya |

ameyaṃ buddhanirmāṇaṃ kāyo nairmāṇiko mataḥ |dvayor dvayārthasaṃpattiḥ sarvākārā pratiṣṭhitā
|| 63 ||

nairmāṇikas tu kāyo buddhānām aprameyaprabhedaṃ buddhanirmāṇaṃ sāṃbhogikaḥ svārthasaṃpattilakṣaṇaḥ
| nairmāṇikaḥ parārthasaṃpattilakṣaṇaḥ | evaṃ dvayārthasaṃpattir yathākramaṃ dvayoḥ
pratiṣṭhitāḥ sāṃbhogike ca kāye nairmāṇike ca |

śilpajanmamahābodhisadānirvāṇadarśanaiḥ |buddhanirmāṇakāyo ’yaṃ mahāmāyo mahopāyo vimocane ||
64 ||

sa punar nirmāṇakāyaḥ sadā vineyārthaṃ śilpasya vīṇāvādanādibhiḥ | janmanaś cābhisaṃbodheś ca
nirvāṇasya ca darśanair vimocane mahopāyatvāt parārthasaṃpattilakṣaṇo veditavyaḥ |

tribhiḥ kāyais tu vijñeyo buddhānāṃ kāyasaṃgrahaḥ |sāśrayaḥ svaparārtho yas tribhiḥ kāyair nirdarśitaḥ
|| 65 ||

tribhiś ca kāyair buddhānāṃ sarvakāyasaṃgraho veditavyaḥ | ebhis tribhiḥ kāyaiḥ sāśrayaḥ svaparārtho
nidarśitaḥ | dvayoḥ svaparārthaprabhāvitatvāt dvayoś ca tadāśritatvād yathā pūrvam
uktaṃ |

āśrayeṇāśayenāpi karmaṇā te samā matāḥ |prakṛtyā ’sraṃsanenāpi prabandhenaiṣu nityatā || 66
||

te ca trayaḥ kāyāḥ sarvabuddhānāṃ yathākramaṃ tribhir nirviśeṣā āśrayeṇa dharmadhātor abhinnatvāt
āśayena pṛthak buddhāśayasyābhāvāt | karmaṇā ca sādhāraṇakarmakatvāt | teṣu ca triṣu
kāyeṣu yathākramaṃ trividhā nityatā veditavyā yena nityakāyās tathāgatā ucyante | prakṛtyā
nityatā svābhāvikasya svabhāvena nityatvāt | asraṃsanena sāṃbhogikasya dharmasaṃbhāgo vicchedāt
| prabandhena nairmāṇikasyāntarvyaye punaḥ punar nirmāṇadarśanāt | buddhajñānavibhāge
daśa ślokāḥ |

ādarśajñānam acalaṃ trayajñānaṃ tadāśritam |samatāpratyavekṣāyāṃ kṛtyānuṣṭhāna eva ca || 67
||

caturvidhaṃ buddhānāṃ jñānam ādarśajñānaṃ samatājñānaṃ pratyavekṣājñānaṃ kṛtyānuṣṭhānajñānaṃ
ca | ādarśajñānam acalaṃ trīṇi jñānāni tadāśritāni calāni |

ādarśajñānam amamāparicchinnaṃ sadānugam |sarvajñeyeṣv asaṃmūḍhaṃ na ca teṣv āmukhaṃ sadā ||
68 ||

ādarśajñānam amamam aparicchinnaṃ deśataḥ sadānugaṃ kālataḥ | sarvajñeyeṣv asaṃmūḍhaṃ sadāvaraṇavigamāt
na ca teṣv āmukham anākāratvāt |

sarvajñānanimittatvān mahājñānākaropamam |saṃbhogabuddhatā jñānapratibimbodayāc ca tat || 69
||

teṣāṃ ca samatādijñānānāṃ sarvaprakārāṇāṃ hetutvāt sarvajñānānām ākaropamaṃ | saṃbhogabuddhatvatajjñānapratibimbodayāc
ca tad ādarśajñānam ity ucyate |

satveṣu samatājñānaṃ bhāvanāśuddhito ’malaṃ matam |apratiṣṭhasaśamāviṣṭaṃ samatājñānam iṣyate
|| 70 ||

yad bodhisatvenābhisamayakāleṣu samatājñānaṃ pratilabdhaṃ tadbhāvanāśuddhito bodhiprāptasyāpratiṣṭhitanirvāṇe
niviṣṭaṃ samatājñānam iṣyate |

mahāmaitrīkṛpābhyāṃ ca sarvakālānugaṃ matam |yathādhimokṣaṃ satvānāṃ buddhabimbanidarśakam ||
71 ||

mahāmaitrīkaruṇābhyāṃ sarvakālānugaṃ yathādhimokṣaṃ ca satvānāṃ buddhabimbanidarśakaṃ | yataḥ
kecit satvās tathāgataṃ nīlavarṇaṃ paśyanti kecit pītavarṇam ity evamādi |

pratyavekṣaṇakaṃ jñāne jñeyeṣv avyāhataṃ sadā |dhāraṇīnāṃ samādhīnāṃ nidhānopamam eva ca ||
72 ||

pariṣanmaṇḍale sarvavibhūtīnāṃ nidarśakam |sarvasaṃśayavicchedi mahādharmapravarṣakam || 73
||

pratyavekṣaṇakaṃ jñānaṃ yathāślokaṃ |

kṛtyānuṣṭhānatājñānaṃ nirmāṇaiḥ sarvadhātuṣu |citrāprameyācintyaiś ca sarvasatvārthakārakam
|| 74 ||

kṛtyānuṣṭhānajñānaṃ sarvalokadhātuṣu nirmāṇair nānāprakārair aprameyair acintyaiś ca sarvasatvārthakaraṃ
|

kṛtyaniṣpattibhir bhedaiḥ saṃkhyākṣetraiś ca sarvadā |acintyaṃ buddhanirmāṇaṃ vijñeyaṃ tac ca
sarvathā || 75 ||

tac ca buddhanirmāṇaṃ sadā sarvathā cācintyaṃ veditavyaṃ | kṛtyakriyābhedataḥ saṃkhyātakṣetrataś
ca |

dhāraṇāt samacittāc ca samyagdharmaprakāśanāt |kṛtyānuṣṭhānataś caiva caturjñānasamudbhavaḥ
|| 76 ||

tatra dhāraṇāt śrutānāṃ dharmāṇāṃ | samacittatā sarvasatveṣv ātmaparasamatayā | śeṣaṃ gatārthaṃ
| buddhānekatvāpṛthaktve ślokaḥ |

gotrabhedād avaiyarthyāt sākalyād apy anāditaḥ |abhedān naikabuddhatvaṃ bahutvaṃ cāmalāśraye
|| 77 ||

eka eva buddha ity etann eṣyate | kiṃ kāraṇaṃ | gotrabhedāt | anantā hi buddhagotrāḥ satvāḥ
| tatraika evābhisaṃbuddho nānye ’bhisaṃbhotsyanta iti | kuta etat | puṇyajñānasaṃbhāravaiyarthyaṃ
ca syād anyeṣāṃ bodhisatvānām anabhisaṃbodhān na ca yuktaṃ vaiyarthyaṃ | tasmād avaiyarthyād
api naika eva buddhaḥ satvārthakriyāsākalyaṃ ca na syāt | buddhasya buddhatve
kasyacit apratiṣṭhāpanād etac ca na yuktaṃ | na ca kaścid ādibuddho ’sti vinā saṃbhāreṇa buddhatvāyogād
vinā cānyena buddhena saṃsthānāyogād ity anāditvād apy eko buddho na yuktaḥ
| bahutvam api neṣyate buddhānāṃ dharmakāyasyābhedād anāsrave dhātau | buddhatvopāyapraveśe
catvāraḥ ślokāḥ |

yā ’vidyamānatā saiva paramā vidyamānatā |sarvathā ’nupalambhaś ca upalambhaḥ paro mataḥ ||
78 ||

yā parikalpitena svabhāvenāvidyamānatā saiva paramā vidyamānatā pariniṣpannena svabhāvena |
yaś ca sarvathā ’nupalambhaḥ parikalpitasya svabhāvasya sa eva parama upalambhaḥ pariniṣpannasvabhāvasya
|

bhāvanā paramā ceṣṭā bhāvanām avipaśyatām |pratilambhaḥ paraś ceṣṭaḥ pratilambhaṃ ca paśyatām
|| 79 ||

saiva paramā bhāvanā yo bhāvanāyā anupalambhaḥ | sa eva paramaḥ pratilambho yaḥ pratilambhānupalambhaḥ
|

paśyatāṃ gurutvaṃ tāṃ dīrghaṃ nimittaṃ vīryam ātmanaḥ |mānināṃ bodhisatvānāṃ dūre bodhir nirūpyate
|| 80 ||

ye ca gurutvaṃ bahutvaṃ paśyanti adbhutadharmayuktaṃ | dīrghaṃ ca kālaṃ paśyanti tatsamudāgamāya
| nimittaṃ na paśyanti cittālambanaṃ | ātmanaś ca vīryaṃ vayam ārabdhavīryā buddhatvaṃ
prāpsyāma iti | teṣām evaṃ mānināṃ bodhisatvānām aupalambhikatvāt dūre bodhir nirūpyate
|

paśyatām kalpanāmātraṃ sarvam etad yathoditaṃ |akalpabodhisatvānāṃ prāptā bodhir_nirūpyate ||
81 ||

kalpanāmātraṃ tv etat sarvam iti paśyatāṃ tasyāpi kalpanāmātrasyāvikalpanād akalpabodhisatvānām
anutpattikadharmakṣāntilābhāvasthāyām arthataḥ prāptaiva bodhir ity ucyate | buddhānām
anyonya naikakāryatve catvāraḥ ślokāḥ |

bhinnāśrayā bhinnajalāś ca nadyaḥ alpodakāḥ kṛtyapṛthaktvakāryāḥ |jalāśritaprāṇitanūpabhogyā
bhavanti pātālamasaṃpraviṣṭāḥ || 82 ||

samudraviṣṭāś ca bhavanti sarvā ekāśrayā ekamahājalāś ca |miśraikakāryāś ca mahopabhogyā jalāśritaprāṇigaṇasya
nityam || 83 ||

bhinnāśrayā bhinnamatāś ca dhīrāḥ svalpāvabodhāḥ pṛthagātmakṛtyāḥ |parīttasatvārthasadopabhogyā
bhavanti buddhatvam asaṃpraviṣṭāḥ || 84 ||

buddhatvaviṣṭāś ca bhavanti sarve ekāśrayā ekamahāvabodhāḥ |miśrekakāryāś ca mahopabhogyāḥ sadā
mahāsatvagaṇasya te hi || 85 ||

tatra bhinnāśraya nadyaḥ svabhājanabhedāt | kṛtyapṛthaktvakāryāḥ pṛthaktvena kṛtyakaraṇāt |
tanūpabhogyā ity alpānām upabhogyāḥ | śeṣaṃ gatārthaṃ | buddhatvaprotsahane ślokaḥ |

iti nirupamaśukladharmayogād hitasukhahetutayā ca buddhabhūmeḥ |śubhaparamasukhākṣayākaratvāt
śubhamatir arhati bodhicittam āptum || 86 ||

nirupamaśulkadharmayogāt svārthasaṃpattitaḥ | hitasukhahetutvāc ca buddhatvasya parārthasaṃpattiḥ
| anavadyotkṛṣṭākṣayasukhākaratvāc ca sukhavihāro viśeṣataḥ | buddhimān_ahīnabodhicittam
ādātuṃ tatpraṇidhānaparigrahāt |

mahāyānasūtrālaṃkāre bodhyadhikāro navamaḥ

daśamo ’dhikāraḥ

uddānamādiḥ siddhiḥ śaraṇaṃ gotraṃ citte tathaiva cotpādaḥ |svaparārthas tatvārthaḥ prabhāvaparipākabodhiś
ca || 1 ||

eṣa ca bodhyadhikāra ādim ārabhya yāvat bodhipaṭalānusāreṇānugantavyaḥ | adhimuktiprabhedalakṣaṇavibhāge
ślokau |

jātājātā grāhikā grāhyabhūtā mitrādāttā svātmato bhrāntikā ca |abhrāntānyā āmukhā naiva cānyā
ghoṣācārā caiṣikā cekṣikā ca || 2 ||

jātā atītapratyutpannā | ajātā anāgatā | grāhikā ādhyātmikī yayālambanam adhimucyate | grāhyabhūtā
bāhyā yānālambanatvenādhimucyate | mitrādāttā audārikī | svātmataḥ sūkṣmā | bhrāntikā
hīnā viparītādhimokṣāt | abhrāntikā praśāntā | āmukhā antike samavahitapratyayatvāt | anāmukhā
dūre viparyayāt | ghoṣācārā śrutamayī | eṣikā cintāmayī | īkṣikā bhāvanāmayī pratyavekṣaṇāt
|

hāryā kīrṇā ’vyāvakīrṇā vipakṣair hīnodārā āvṛtā ’nāvṛtā ca |yuktā ’yuktā saṃbhṛtā ’saṃbhṛtā
ca gāḍhaṃ viṣṭā dūragā cādhimuktiḥ || 3 ||

hāryā mṛdvī | vyavakīrṇā madhyā | avyavakīrṇā vipakṣair adhimātrā | hīnā’nyayāne | udārā mahāyāne
| āvṛtā sāvaraṇā viśeṣagamanāya | anāvṛtā nirāvaraṇā | yuktā sātatyasatkṛtyaprayogāt
| ayuktā tadvirahitā | saṃbhṛtādhigamayogyā | asaṃbhṛtā viparyayāt | gāḍhaṃ viṣṭā bhūmipraviṣṭā
| dūragā pariśiṣṭāsu bhūmiṣu | adhimuktiparipanthe trayaḥ ślokāḥ |

amanaskārabāhulyaṃ kauśīdyaṃ yogavibhramaḥ |kumitraṃ śubhadaurbālyam ayoniśomanaskriyā || 4
||

jātāyā amanasikārabāhulyaṃ paripanthaḥ | ajātāyāḥ kauśīdyaṃ grāhyagrāhakabhūtāyā yogavibhramas
tathaivābhiniveśāt | mitrādāttāyāḥ kumitraṃ viparītagrāhaṇāt | svātmato ’dhimukteḥ kuśalamūladaurbalyaṃ
| abhrāntāyā ayoniśo amanasikāraḥ paripanthas tadvirodhitvāt |

pramādo ’lpaśrutatvaṃ ca śrutacintālpatuṣṭatā |śamamātrābhimānaś ca tathā ’parijayo mataḥ ||
5 ||

āmukhāyāḥ pramādas tasyā apramādakṛtatvāt | ghoṣācārāyā alpaśrutatvaṃ nītārthasūtrāntāśravaṇāt
| eṣikāyāḥ śrutamātrasaṃtuṣṭatvam alpacintāsaṃtuṣṭatvaṃ ca | īkṣikāyāś cintāmātrasaṃtuṣṭatvaṃ
śamathamātrābhimānaś ca | hāryāvyavakīrṇayor aparijayaḥ paripanthaḥ |

anudvegas tathodvega āvṛtiś cāpy ayuktatā |asaṃbhṛtiś ca vijñeyā’dhimuktiparipanthatā || 6 ||

hīnāyā anudvegaḥ saṃsārāt | udārāyā udvegaḥ | anāvṛtāyāś cāvṛttiḥ | yuktāyā ayuktatā | saṃbhṛtāyā
asaṃbhṛtiḥ paripanthaḥ | adhimuktāv anuśaṃse pañca ślokāḥ |

puṇyaṃ mahadakaukṛtyaṃ saumanasyaṃ sukhaṃ mahat |avipraṇāśaḥ sthairyaṃ ca viśeṣagamanaṃ tathā
|| 7 ||

dharmābhisamayaś cātha svaparārthāptir uttamā |kṣiprābhijñatvam ete hi anuśaṃsādhimuktitaḥ ||
8 ||

jātāyāṃ pratyutpannāyāṃ puṇyaṃ mahat | atītāyām akaukṛtyam avipratisārāt | grāhikāyāṃ grāhyabhūtāyāṃ
ca mahatsaumanasyaṃ samādhiyogāt | kalyāṇamitrajanitāyām avipraṇāśaḥ | svayam adhimuktau
sthairyaṃ | bhrāntikāyāmāmukhāyāṃ śrutamayādikāyāṃ ca yāvat madhyāyāṃ viśeṣagamanaṃ
| adhimātrāyāṃ dharmābhisamayaḥ | hīnāyāṃ svārthaprāptiḥ | udārāyāṃ parārthaprāptiḥ paramā
| anāvṛtayuktasaṃbhṛtādiṣu śulkapakṣāsu kṣiprābhijñatvam anuśaṃsaḥ |

kāmināṃ sā śvasadṛśī kūrmaprakhyā samādhinām |bhṛtyopamā svārthināṃ sā rājaprakhyā parārthinām
|| 9 ||

yathā śvā duḥkhārtaḥ satatam avitṛptaḥ kṣudhitako yathā kūrmaś cāsau jalavivarake saṃkucitakaḥ
| yathā bhṛtyo nityam upacakitamūrtir vicarati | yathā rājā rājñāṃ viṣaye vaśavartī viharati
|

tathā kāmisthātṛsvaparajanakṛtyārtham udite viśeṣo vijñeyaḥ satatam adhimuktayā vividhayā |mahāyāne
tasya vidhivad iha matvā paramatāṃ bhṛśaṃ tasmin dhīraḥ satatam iha tām eva vṛṇuyāt
|| 10 ||

api khalu kāminām adhimuktiḥ śvasadṛśī laukikasamādhigatānāṃ kūrmaprakhyā svārthavatāṃ bhṛtyopamā
| rājaprakhyā parārthavatāṃ | etam evārthaṃ pareṇopapādya mahāyānādhimuktau samādāpayati
| adhimuktilayapratiṣedhe ślokāḥ |

manuṣaṣya bhūtāḥ saṃbodhiṃ prāpnuvanti pratikṣaṇam |aprameyā yataḥ satvā layaṃ nāto ’dhivāsayet
|| 11 ||

tribhiḥ kāraṇair layo na yuktaḥ | yato manuṣabhūtā bodhiṃ prāpnuvanti | nityaṃ prāpnuvanti |
aprameyāś ca prāpnuvanti | adhimuktipuṇyaviśeṣaṇe dvau ślokau |

yathā puṇyaṃ prasavate pareṣāṃ bhojanaṃ dadat |na tu svayaṃ sa bhuñjānas tathā puṇyamahodayaḥ
|| 12 ||

sūtrokto labhyate dharmāt parārthāśrayadeśitāt |na tu svārthāśrayād dharmād deśitād upalabhyate
|| 13 ||

yathā bhojanaṃ dadataḥ puṇyam utpadyate parārthādhikārāt | na tu svayaṃ bhuñjānasya svārthādhikārāt
| evaṃ parārthāśrayadeśitāt mahāyānadharmāt teṣu teṣu sūtreṣūktaḥ puṇyodayo mahāṃl
labhyate | na tu svārthāśrayadeśitāt śrāvakayānadharmāt | adhimuktiphalaparigrahe ślokaḥ
|

iti vipulagatau mahoghamahāryadharme janiya sadā matimān mahādhimuktim |vipulasatatapuṇyatadvivṛddhiṃ
vrajati guṇair asamair mahātmatāṃ ca || 14 ||

yatra yādṛśyādhimuktyā yo yatphalaṃ parigṛhlāti | vistīrṇe mahāyānadharme ’pariṇīyayodārādhimuktyā
matimān trividhaṃ phalaṃ parigṛhṇāti | vipulapuṇyavṛddhiṃ tasyā evādhimukter vṛddhiṃ
taddhetukāṃ cātulyaguṇamahātmatāṃ buddhatvaṃ |

mahāyānasūtrālaṃkāre adhimuktyadhikāro daśamaḥ

ekādaśo ’dhikāraḥ

dharmaparyeṣṭyadhikāre ālambanaparyeṣṭau catvāraḥ ślokāḥpiṭakatrayaṃ dvayaṃ vā saṃgrahataḥ kāraṇair
navabhir iṣṭam |vāsanabodhanaśamanaprativedhais tad vimocayati || 1 ||

piṭakatrayaṃ sūtravinayābhidharmāḥ | tad eva trayaṃ hīnayānāgrayānabhedena dvayaṃ bhavati |
śrāvakapiṭakaṃ bodhisatvapiṭakaṃ ca | tatpunas trayaṃ dvayaṃ vā kenārthena piṭakam ity āha
| saṃgrahataḥ sarvajñeyārthasaṃgrahād veditavyaṃ | kena kāraṇena trayaṃ | navabhiḥ kāraṇair
vicikitsāpratipakṣeṇa sūtraṃ yo yatrārthe saṃśayitas tasya tanniścayārthaṃ deśanāt | antadvayānuyogapratipakṣeṇa
vinayaḥ sāvadyaparibhogapratiṣedhataḥ kāmasukhallikānuyogāntasyānavadyaparibhogānujñānata
ātmaklamathānuyogāntasya | svayaṃdṛṣṭiparāmarṣapratipakṣeṇābhidharmo
’viparītadharmalakṣaṇābhidyotanāt | punaḥ śikṣātrayadeśanā sūtreṇa adhiśīlādhicittasaṃpādanatā
vinayena śīlavato ’vipratisārādavipratisāreṇa samādhilābhāt | adhiprajñāsaṃpādanābhidharmeṇāviparītārthapravicayāt
| punar dharmārthadeśanā sūtreṇa | dharmārthaniṣpattirvinayena
kleśavinayasaṃyuktasasya tayoḥ prativedhāt | dharmārthasāṃkathyaviniścayakauśalyam
abhidharmeṇeti | ebhir nabhiḥ kāraṇaiḥ piṭakatrayam iṣṭaṃ | tac ca saṃsārād vimocanārthaṃ
| kathaṃ punas tad vimocayati | vāsanabodhaśamanaprativedhais tad vimocayati | śrutena cittavāsanataḥ
| cintayā bodhanataḥ | bhāvanayā śamathena śamanataḥ | vipaśyanayā prativedhataḥ
|

sūtrābhidharmavinayāś caturvidhārthā matāḥ samāsena |teṣāṃ jñānād dhīmān sarvākārajñatām eti
|| 2 ||

te ca sūtravinayābhidharmāḥ pratyekaṃ caturvidhārthāḥ samāsatas teṣāṃ jñānād bodhisatvaḥ sarvajñatāṃ
prāpnoti | śrāvakas tv ekasyā api gāthāyā artham ājñāyāsravakṣyaṃ prāpnoti |

āśrayato lakṣaṇato dharmād arthāc ca sūcanāt sūtram |abhimukhato ’thābhīkṣṇyād abhibhavagatito
’bhidharmaś ca || 3 ||

kathaṃ pratyekaṃ caturvidhārthaḥ | āśrayakṣaṇadharmārthasūcanāt sūtraṃ | tatrāśrayo yatra deśe
deśitaṃ yena yasmai ca | lakṣaṇaṃ saṃvṛtisatyalakṣaṇaṃ paramārthasatyalakṣaṇaṃ ca | dharmāḥ
skandhāyatanadhātvāhārapratītyasamutpādādayaḥ | artho ’nusaṃdhiḥ | abhimukhatvād abhīkṣṇatvād
abhibhavanād abhigamanāc cābhidharmo veditavyaḥ | nirvāṇābhimukho dharmo ’bhidharmaḥ
satyabodhipakṣavimokṣamukhādideśanāt | abhīkṣṇaṃ dharmo ’bhidharma ekaikasya dharmasya
rūpyarūpisanidarśanādiprabhedena bahulanirdeśāt | abhibhavatīty abhidharmaḥ parapravādābhibhavanād
vivādādhikaraṇādibhiḥ | abhigamyate sūtrārtha etenety abhidharmaḥ |

āpatter utthānād vyutthānān niḥsṛteś ca vinayatvam |pudgalataḥ prajñapteḥ pravibhāgaviniścayāc
caiva || 4 ||

āpattitaḥ samutthānato vyutthānato niḥsaraṇataś ca veditavyaḥ | tatrāpattiḥ pañcāpattinikāyāḥ
| samutthānam āpattīnām ajñānāt pramādāt kleśaprācuryādanādarāc ca | vyutthānam āśayato
na daṇḍakarmataḥ | niḥsaraṇaṃ saptavidhaṃ | pratideśanā | abhyupagamaḥ śikṣādattakādīnāṃ daṇḍakarmaṇaḥ
| samavadyotaḥ prajñapte śikṣāpade punaḥ paryāyeṇa | ajñānāt prasrabdhiḥ samagreṇa
saṃghena śikṣāpadastha pratiprasrambhaṇāt | āśrayaparivṛttir bhikṣubhikṣuṇyoḥ strīpuruṣavyañjanaparivartanād
asādhāraṇā vedāpattiḥ | bhūtapratyavekṣā dharmoddānākaraiḥ pratyavekṣāviśeṣaḥ
| dharmatāpratilambhaś ca satyadarśanena kṣudrānukṣudrāpannābhāve dharmapratilambhāt
| punaś caturvidhenārthena vinayo veditavyaḥ | pudgalato yam āgamya śikṣā prajñapyate
| prajñaptito yadā ’rocite pudgalāparādhe śāstā saṃnipātya saṃghaśikṣāṃ prajñāpayati |
pravibhāgato yaḥ prajñapte śikṣāpade tad uddeśasya vibhāgaḥ | viniścayataś ca tatrāpattiḥ
kathaṃ bhavaty anāpattir veti nirdhāraṇāt | ālambanalābhaparyeṣṭau trayaḥ ślokāḥ |

ālambanaṃ mato dharmaḥ ādhyātmaṃ bāhyakaṃ dvayam |lābho dvayor dvayārthena dvayoś cānupalambhataḥ
|| 5 ||

..... bāhyam ādhyātmikaṃ bāhyaṃ ca | tatra grāhakabhūtaṃ kāyādikamādhyātmikaṃ grāhyabhūtaṃ bāhyaṃ
tayor eva tathatādvayaṃ | tatra dvayor ādhyātmikabāhyayor ālambanayor dvayārthena lābho
yathākramaṃ | yadi grāhyārthād grāhakārtham abhinnaṃ paśyati grāhakārthāc ca grāhyārthaṃ
dvayasya punaḥ samastasyādhyātmikabāhyālambanasya tathatāyā lābhas tayor eva dvayor anupalambhād
veditavyaḥ |

manojalpair yathoktārthaprasannasya pradhāraṇāt |arthakhyānasya jalpāc ca nāmni sthānāc ca cetasaḥ
|| 6 ||

dharmālambanalābhaḥ syāt tribhir jñānaiḥ śrutādibhiḥ |trividhālambanalābhaś ca pūrvoktas tat
samāśritaḥ || 7 ||

dharmālambanalābhaḥ punas tribhir jñānair bhavati śrutacintābhāvanāmayaiḥ | tatra samāhitena
cetasā manojalpair yathoktārthaprasannasya tatpradhāraṇāt | śrutamayena jñānena tallābhaḥ
manojalpair iti saṃkalpaiḥ | prasannasyety adhimuktasya niścitasya | pradhāraṇād iti pravicayāt
| jalpād arthakhyānasya pradhāraṇāc cintāmayena tallābhaḥ | yadi manojalpād evāyam
arthaḥ khyātīti paśyati nānyan manojalpād yathoktaṃ dvayālambanalābhe | cittasya nāmni sthānāt
bhāvanāmayena jñānena tallābho veditavyo dvayānupalambhād yathoktaṃ dvayālambanalābhe
| ata eva ca sa pūrvoktas trividhālambanalābho dharmālambanalābhasaṃniśrito veditavyaḥ |
manasikāraparyeṣṭau pañca ślokāḥ |

tridhātukaḥ kṛtyakaraḥ sasaṃbādhāśrayo ’paraḥ |adhimuktiniveśī ca tīvracchandakaro ’paraḥ ||
8 ||

hīnapūrṇāśrayo dvedhā sajalpo ’jalpa eva ca |jñānena saṃprayuktaś ca yogopaniṣadātmakaḥ || 9
||

saṃbhinnālambanaś cāsau vibhinnālambanaḥ sa ca |pañcadhā saptadhā caiva parijñā pañcadhā ’sya
ca || 10 ||

catvāraḥ saptatriṃśac ca ākārā bhāvanāgatāḥ |mārgadvayasvabhāvo ’sau dvyanuśaṃsaḥ pratīcchakaḥ
|| 11 ||

prayogī vaśavartī ca parītto vipulātmakaḥ |yogināṃ hi manaskāra eṣa sarvātmako mataḥ || 12 ||

aṣṭādaśavidho manaskāraḥ | dhātuniyataḥ kṛtyakara āśrayavibhakto ’dhimuktiniveśakaś cchandajanakaḥ
samādhisaṃniśrito jñānasaṃprayuktaḥ saṃbhinnālambano vibhinnālambanaḥ parijñāniyato
bhāvanākārapraviṣṭaḥ śamathavipaśyanāmārgasvabhāvo ’nuśaṃsamanaskāraḥ pratīcchakaḥ prāyogikamanaskāro
vaśavartimanaskāraḥ parīttamanaskāro vipulamanaskāraś ca | tatra dhātuniyato
yaḥ śrāvakādigotraniyataḥ | kṛtyakaro yaḥ saṃbhṛtasaṃbhārasya | āśrayavibhakto yaḥ sasaṃbādhagṛhasthāśrayo
’saṃbādhapravrajitāśrayaś ca | adhimuktiniveśako yo buddhānusmṛtisahagataḥ
| cchandajanako yas tat saṃpratyayasahagataḥ | samādhisaṃniśrito yaḥ samantakamaulasamādhisahagataḥ
savitarkasavicāramātrāvitarkāvicārasahagataś ca | jñānasaṃprayukto yo yogopaniṣad_yogasahagataḥ
sa punaryathākramaṃ śrutacintāmanyo bhāvanāmayaś ca | saṃbhinnālambanaḥ
pañcavidhaḥ sūtroddānagāthānipātayāvadudgṛhītayāvaddeśitālambanaḥ | vibhinnālambanaḥ saptavidho
nāmālambanaḥ padālambano vyañjanālambanaḥ pudgalanairātmyālambano dharmanairātmyālambano
rūpidharmālambano ’rūpidharmālambanaś ca | tatra rūpidharmālambano yaḥ kāyālambanaḥ |
arūpidharmālambano yo vedanācittadharmālambanaḥ | parijñāniyato yaḥ parijñeye vastuni parijñeye
’rthe parijñāyāṃ parijñāphale tatpravedanāyāṃ ca | tatra parijñeyaṃ vastu duḥkhaṃ parijñeyo
’rthas tasyaivānityaduḥkhaśūnyānātmatā | parijñā mārgaḥ | parijñāphalaṃ vimuktiḥ
| tatpravedanā vimuktijñānadarśanaṃ | bhāvanākārapraviṣṭaś caturākārabhāvanaḥ saptatriṃśadākārabhāvanaś
ca | tatra caturākārabhāvanaḥ pudgalanairātmyākārabhāvano dharmanairātmyākārabhāvano
darśanākārabhāvano jñānākārabhāvanaś_ca | tatra saptatriṃśadākārabhāvanaḥ | aśubhākārabhāvano
duḥkhākārabhāvano ’nityākārabhāvano ’nātmākārabhāvanaḥ smṛtyupasthāneṣu | pratilambhākārabhāvano
nisevanākārabhāvano vinirdhāvanākārabhāvanaḥ pratipakṣākārabhāvanaḥ samyakprahāṇeṣu
| saṃtuṣṭiprātipakṣikamanaskārabhāvano yadā cchandaṃ janayati | vikṣepasaṃśayaprātipakṣikamanaskārabhāvano
yadā vyāyacchate vīryam ārabhate yathākramaṃ | auddhatyaprātipakṣikasamādhyākārabhāvano
yadā cittaṃ pradadhāti | layaprātipakṣikasamādhyākārabhāvano
yadā cittaṃ pragṛhṇāti | ete yathākramaṃ caturṣu ṛddhipādeṣu veditavyāḥ | sthitacittasya lokottarasaṃpattisaṃpratyayākārabhāvano
yathā saṃpratyayākārabhāvana evaṃ vyavasāyākārabhāvano
dharmāsaṃpramoṣākārabhāvanaś cittasthityākārabhāvanaḥ pravicayākārabhāvana indriyeṣu |
eta eva pañca nirlikhitavipakṣamanaskārā baleṣu | saṃbodhisaṃprakhyānākārabhāvanas tatraiva
vicayotsāhasaumanasyakarmaṇyatā cittasthitisamatākārabhāvanāḥ saptasaṃbodhyaṅgeṣu | prāptiniścayākārabhāvanaḥ
parikarmabhūmisaṃrakṣaṇākārabhāvanaḥ parasaṃprāptyākārabhāvana āryakāntaśīlapraviṣṭākārabhāvanaḥ
saṃlikhitavṛttisamudācārakārabhāvanaḥ pūrvaparibhāvitapratilabdhamārgābhyāsākārabhāvano
dharmasthitinimittāsaṃpramoṣākārabhāvano ’nimittasthityāśrayaparivṛttyākārabhāvanaś
ca mārgāṅgeṣu | śamathavipaśyanābhāvanāmārgasvabhāvayor na kaścin nirdeśaḥ
| anuśaṃsamanaskāro dvividho dauṣṭhulyāpakarṣaṇo dṛṣṭinimittāpakarṣaṇaśca | pratīcchako
yo dharmasrotasi buddhabodhisatvānām antikād avavādagrāhakaḥ | prāyogikamanaskāraḥ pañcavidhaḥ
samādhigocare | saṃkhyopalakṣaṇaprāyogiko yena sūtrādiṣu nāmapadavyañjanasaṃkhyām
upalakṣayate | vṛttyupalakṣaṇaprāyogiko yena dvividhāṃ vṛttim upalakṣayate parimāṇavṛttiṃ
ca vyañjanānām aparimāṇavṛttiṃ ca nāmapadayoḥ | parikalpopalakṣaṇaprāyogiko yena dvayam
upādāya dvayaparikalpam upalakṣayate | nāmaparikalpam upādāyārthaparikalpam arthaparikalpamupādāya
nāmaparikalpam aparikalpam akṣaraṃ | kramopalakṣaṇaprāyogiko yena nāmagrahaṇapūrvikām
arthagrahaṇapravṛttim upalakṣayate | prativedhaprāyogikaś ca | sa punar ekādaśavidho
veditavya āgantukatvaprativedhataḥ saṃprakhyānanimittaprativedhato ’rthānupalambhaprativedhata
upalambhānupalambhaprativedhato dharmadhātuprativedhataḥ pudgalanairātmyaprativedhato
dharmanairātmyaprativedhato hīnāśayaprativedhata udāramāhātmyāśayaprativedhato yathādhigamadharmavyavasthānaprativedhato
vyavasthāpitadharmaprativedhataś ca | vaśavartimanaskārasrividhaḥ
āvaraṇasuviśuddhaḥ kleśajñeyāvaraṇasuviśuddho guṇābhinirhārasuviśuddhaś ca | dharmatatvaparyeṣṭau
dvau ślokau |

tatvaṃ yat satataṃ dvayena rahitaṃ bhrānteś ca saṃniśrayaḥ śakyaṃ naiva ca sarvathābhilapituṃ
yañ cāprapañcātmakam |jñeyaṃ heyam_atho viśodhyamamalaṃ yac ca prakṛtyā matam yasyākāśasuvarṇavārisadṛśī
kleśād viśuddhirmatā || 13 ||

satataṃ dvayena rahitaṃ tatvaṃ parikalpitaḥ svabhāvo grāhyagrāhakalakṣaṇenātyantamasatvāt |
bhrānteḥ saṃniśrayaḥ paratantras tena tatparikalpanāt | anabhilāpyam aprapañcātmakaṃ ca pariniṣpannaḥ
svabhāvaḥ | tatra prathamaṃ tatvaṃ parijñeyaṃ dvitīyaṃ praheyaṃ tṛtīyaṃ viśodhyaṃ
cāgantukamalādviśuddhaṃ ca prakṛtyā yasya prakṛtyā viśuddhasyākāśasuvarṇavārisadṛśī kleśād
viśuddhiḥ | na hy ākāśādīni prakṛtyā aśuddhāni | na cāgantukamalāpagamād eṣāṃ viśuddhir
neṣyata iti |

na khalu jagati tasmād vidyate kiṃcid anyaj jagad api tad aśeṣaṃ tatra saṃmūḍhabuddhi |katham
ayam abhirūḍho lokamohaprakāro yadasadabhiniviṣṭaḥ satsamantād vihāya || 14 ||

na khalu tasmād evaṃlakṣaṇād dharmadhātoḥ kiṃcit anyal loke vidyate dharmatāyā dharmasyābhinnatvāt
| śeṣaṃ gatārthaṃ | tatve māyopamaparyeṣṭau pañcadaśa ślokāḥ |

yathā māyā tathā’bhūtaparikalpo nirucyate |yathā māyākṛtaṃ tadvat dvayabhrāntirnirucyate ||
15 ||

yathā māyā yantraparigṛhītaṃ bhrāntinimittaṃ kāṣṭhaloṣṭādikaṃ tathābhūtaparikalpaḥ paratantraḥ
svabhāvo veditavyaḥ | yathā māyākṛtaṃ tasyāṃ māyāyāṃ hastyaśvasuvarṇādyākṛtis tadbhāvena
pratibhāsitā tathā tasminn_abhūtaparikalpe dvayabhrāntirgrāhyagrāhakatvena pratibhāsitā
parikalpitasvabhāvākārā veditavyā |

yathā tasmin na tadbhāvaḥ paramārthas tatheṣyate |yathā tasyopalabdhis tu tathā saṃvṛtisatyatā
|| 16 ||

yathā tasmin na tadbhāvo māyākṛte hastitvādyabhāvas tathā tasmin paratantre paramārtha iṣyate
parikalpitasya dvayalakṣaṇasyābhāvaḥ | yathā tasya māyākṛtasya hastyādibhāvenopalabdhis
tathābhūtaparikalpasya saṃvṛtisatyatopalabdhiḥ |

tadabhāve yathā vyaktis tannimittasya labhyate |tathāśrayaparāvṛttāv asatkalpasya labhyate ||
17 ||

yathā māyākṛtyasyābhāve tasya nimittasya kāṣṭhādikasya vyaktir bhūtārthopalabhyate tathāśrayaparāvṛttau
dvayabhrāntyabhāvād abhūtaparikalpasya bhūto ’rtha upalabhyate |

tannimitte yathā loko hy abhrāntaḥ kāmataś caret |parāvṛttāv aparyas taḥ kāmacārī tathā patiḥ
yatiḥ || 18 ||

yathā tannimitte kāṣṭhādāv abhrānto lokaḥ kāmataś carati svatantras tathā ’śrayaparāvṛttvaparyasta
āryaḥ kāmacārī bhavati svatantraḥ |

tadākṛtiś ca tatrāsti tadbhāvaś ca na vidyate |tasmād astitvanāstitvaṃ māyādiṣu vidhīyate ||
19 ||

eṣa śloko gatārthaḥ

na bhāvas tatra cābhāvo nābhāvo bhāva eva ca |bhāvābhāvāviśeṣaś ca māyādiṣu vidhīyate || 20
||

na bhāvas tatra cābhāvo yas tadākṛtibhāvo nāsau na bhāvaḥ | nābhāvo bhāva eva ca yo hastitvādyabhāvo
nāsau na bhāvaḥ | tayoś ca bhāvābhāvayor aviśeṣo māyādiṣu vidhīyate | ya eva hi tatra
tadākṛtibhāvaḥ | sa eva hastitvādyabhāvaḥ | ya eva hastitvādyabhāvaḥ sa eva tadākṛtibhāvaḥ
|

tathā dvayābhatātrāsti tadbhāvaś ca na vidyate |tasmād astitvanāstitvaṃ rūpādiṣu vidhīyate ||
21 ||

tathā ’trābhūtaparikalpe dvayābhāsatāsti dvayabhāvaś ca nāsti | tasmād astitvanāstitvaṃ rūpādiṣu
vidhīyate ’bhūtaparikalpasvabhāveṣu |

na bhāvas tatra cābhāvo nābhāvo bhāva eva ca |bhāvābhāvāviśeṣaś ca rūpādiṣu vidhīyate || 22
||

na bhāvas tatra cābhāvaḥ | yā dvayābhāsatā | nābhāvo bhāva eva ca | yā dvayatā nāstitā | bhāvābhāvāviśeṣaś
ca rūpādiṣu vidhīyate | ya eva hi ābhāsatāyā bhāvaḥ sa eva dvayasyābhāva iti
|

samāropāpavādābhapratiṣedhārtham iṣyate |hīnayānena yānasya pratiṣedhārtham eva ca || 23 ||

kim arthaṃ punar ayaṃ bhāvābhāvayor aikāntikatvam aviśeṣaś ceṣyate | yathākramaṃ | samāropāpavādābhapratiṣedhārtham
iṣyate | hīnayānagamanapratiṣedhārthaṃ ca | abhāvasya hy abhāvatvaṃ
viditvā samāropaṃ na karoti | bhāvasya bhāvatvaṃ viditvāpavādaṃ na karoti | tayoś cāviśeṣaṃ
viditvā na bhāvād udvijayate tasmān na hīnayānena niryāti |

bhrānter nimittaṃ bhrāntiś ca rūpavijñaptir iṣyate |arūpiṇī ca vijñaptir abhāvāt syān na cetarā
|| 24 ||

rūpabhrānter yā nimittavijñaptiḥ sā rūpavijñaptir iṣyate rūpākhyā | sā tu rūpabhrāntir arūpiṇī
vijñaptiḥ | abhāvād rūpāvijñapter itarāpi na syād arūpiṇī vijñaptiḥ | kāraṇābhāvāt |

māyāhastyākṛtigrāhabhrānter dvayam udāhṛtam |dvayaṃ tatra yathā nāsti dvayaṃ caivopalabhyate
|| 25 ||

bimbasaṃkalikāgrāhabhrānter dvayam udāhṛtam |dvayaṃ tatra yathā nāsti dvayaṃ caivopalabhyate
|| 26 ||

māyāhastyākṛtigrāhyabhrāntito dvayam udāhṛtaṃ | grāhyaṃ grāhakaṃ ca tatra yathā nāsti dvayaṃ
caivopalabhyate | pratibimbaṃ saṃkalikāṃ ca manasikurvataḥ tadgrāhabhrānter dvayam udāhṛtaṃ
pūrvavat |

tathā bhāvāt tathābhāvād bhāvābhāvaviśeṣataḥ |sadasanto ’tha māyābhā ye dharmā bhrāntilakṣaṇāḥ
|| 27 ||

ye dharmā bhrāntilakṣaṇā vipakṣasvabhāvās te sadasanto māyopamāś ca | kiṃ kāraṇaṃ | santas tathā
bhāvād abhūtaparikalpatvena | asantas tathā ’bhāvāt grāhyagrāhakatvena | tayoś ca bhāvābhāvayor
aviśiṣṭatvāt santo ’pya santo ’pi māyāpi caivaṃlakṣaṇās tasmān māyopamāḥ |

tathā ’bhāvāt tathā ’ bhāvāt tathā ’bhāvād alakṣaṇāḥ |māyopamāś ca nirdiṣṭā ye dharmāḥ prātipakṣikāḥ
|| 28 ||

ye ’pi prātipakṣikā dharmā buddhenopadiṣṭāḥ smṛtyupasthānādayas te ’pyalakṣaṇā māyāś ca nirdiṣṭāḥ
| kiṃ kāraṇaṃ tathā ’bhāvād yathā bālair gṛhyante | tathā ’bhāvād yathā deśitāḥ | tathā
’bhāvād yathā saṃdarśitā buddhena garbhāvakramaṇajanmābhiniṣkramaṇābhisaṃbodhyādayaḥ |
evam alakṣaṇā avidyamānāś ca khyānti tasmān māyopamāḥ |

māyārājaiva cānyena māyārājñā parājitaḥ |ye sarvadharmān paśyanti nirmārās te jinātmajāḥ ||
29 ||

ye prātipakṣikā dharmās te māyārājasthānīyāḥ saṃkleśaprahāṇe vyavadānādhipatyāt | ye ’pi sāṃkleśikā
dharmās te ’pi rājasthānīyāḥ saṃkleśanirvṛttāv ādhipatyāt | atas taiḥ prātipakṣikaiḥ
saṃkleśaparājayo māyārājñeva rājñaḥ parājayo draṣṭavyaḥ | tajjñānāc ca bodhisatvā nirmānā[]
bhavanti ubhayapakṣe | aupamyārthe ślokaḥ |

māyāsvapnamarīcibimbasadṛśāḥ prodbhāsaśrutkopamā vijñeyodakacandrabimbasadṛśā nirmāṇatulyāḥ
punaḥ |ṣaṭ ṣaṭ dvau ca punaś ca ṣaṭ dvayamatā ekaikaśaś ca trayaḥ saṃskārāḥ khalu tatra tatra
kathitā buddhair vibuddhottamaiḥ || 30 ||

yat tūktaṃ bhagavatā māyopamā dharmā yāvan nirmāṇopamā iti | tatra māyopamā dharmāḥ ṣaḍādhyātmikāny
āyatanāni | asaty ātmajīvāditve tathā prakhyānāt | svapnopamāḥ ṣaṭ bāhyāny āyatanāni
tadupabhogasyāvastukatvāt | marīcikopamau dvau dharmo cittaṃ caitasikāś ca bhrāntikaratvāt
| pratibimbopamāḥ punaḥ ṣaḍ evādhyātmikāny āyatanāni pūrvakarmapratibimbatvāt | pratibhāsopamāḥ
ṣaḍ eva bāhyāny āyatanāny ādhyātmikānām āyatanānāṃ chāyābhūtatvāt tadādhipatyotpattitaḥ
| ṣaṭ dvayaṃ matāḥ ṣaṭ dvayamatāḥ | pratiśrutkopamā deśanādharmāḥ | udakacandrabimbopamāḥ
samādhisaṃniśritā dharmāḥ samādher udakasthānīyatvād acchatayā | nirmāṇopamāḥ saṃcintyabhavopapattiparigrahe
’saṃkliṣṭasarvakriyāprayogatvāt | jñeyaparyeṣṭau ślokaḥ |

abhūtakalpo na bhūto nābhūto ’kalpa eva ca |na kalpo nāpi cākalpaḥ sarvaṃ jñeyaṃ nirucyate ||
31 ||

abhūtakalpo yo na lokottarajñānānukūlaḥ kalpaḥ | na bhūto nābhūto yas tadanukūlo yāvan nirvedhabhāgīyaḥ
| akalpas tathatā lokottaraṃ ca jñānaṃ | na kalpo nāpi cākalpo lokottarapṛṣṭhalabdhaṃ
laukikaṃ jñānaṃ | etāvac ca sarvaṃ jñeyaṃ | saṃkleśavyavadānaparyeṣṭau ślokadvayaṃ
|

svadhātuto dvayābhāsāḥ sāvidyākleśavṛttayaḥ |vikalpāḥ saṃpravartante dvayadravyavivarjitāḥ ||
32 ||

svadhātuta iti bhāvāṅgād ālayavijñānataḥ | dvayābhāsā iti grāhyagrāhakābhāsāḥ | sahāvidyayā
kleśaiś ca vṛttir eṣāṃ ta ime sāvidyākleśavṛttayaḥ | dvayadravyavivarjitā iti grāhyadravyeṇa
grāhakadravyeṇa ca | evaṃ kleśaḥ paryeṣitavyaḥ |

ālambanaviśeṣāptiḥ svadhātusthānayogataḥ |ta eva hy advayābhāsā vartante carmakāṇḍavat || 33
||

ālambanaviśeṣāptir iti yo dharmālambanalābhaḥ pūrvam uktaḥ | svadhātusthānayogata iti svadhātur
vikalpānāṃ tathatā tatra sthānaṃ nāmni sthānāc cetasaḥ | yogata ity abhyāsāt | bhāvanāmārgeṇa
ta eva vikalpā advayābhāsā vartante parāvṛttāśrayasya | carmavat kāṇḍavac ca | yathā
hi kharatvāpagamāt tad eva carma mṛdu bhavati | agnisaṃtāpanayā tad eva kāṇḍaṃ ṛju bhavati
| evaṃ śamathavipaśyanābhāvanābhyāṃ cetaḥprajñāvimuktilābhe parāvṛttāśrayasya ta eva vikalpā
na punar dvayābhāsāḥ pravartante ity eva vyavadānaṃ paryeṣitavyaṃ | vijñaptimātratāparyeṣṭau
dvau ślokau |

cittaṃ dvayaprabhāsaṃ rāgādyābhāsam iṣyate tadvat |śraddhādyābhāsaṃ na tadanyo dharmaḥ kliṣṭakuśalo
’sti || 34 ||

cittamātram eva dvayapratibhāsam iṣyate grāhyapratibhāsaṃ grāhakapratibhāsaṃ ca | tathā rāgādikleśābhāsaṃ
tad eveṣyate | śraddhādikuśaladharmābhāsaṃ vā | na tu tadābhāsād anyaḥ kliṣṭo
dharmo ’sti rāgādilakṣaṇaḥ kuśalo vā śraddhādilakṣaṇaḥ |

yathā dvayapratibhāsād anyo na dvayalakṣaṇaḥ |iti cittaṃ citrābhāsaṃ citrākāraṃ pravartate ||
35 ||

tathābhāsābhāvābhāvo na tu dharmāṇāṃ mataḥ | tatra cittam eva vastu tac citrābhāsaṃ pravartate
| paryāyeṇa rāgābhāsaṃ vā dveṣābhāsaṃ vā tadanyadharmābhāsaṃ vā | citrākāraṃ ca yugapat
śraddhādyākāraṃ | bhāso bhāvābhāvaḥ kliṣṭakuśalāvasthe cetasi | na tu dharmāṇāṃ kuśalānāṃ
tatpratibhāsavyatirekeṇa tallakṣaṇābhāvāt | lakṣaṇaparyeṣṭau ślokā aṣṭau | ekenoddeśaḥ śeṣair
nirdeśaḥ |

lakṣyaṃ ca lakṣaṇaṃ caiva lakṣaṇā ca prabhedataḥ |anugrahārthaṃ satvānāṃ saṃbuddhaiḥ saṃprakāśitā
|| 36 ||

anenoddeśaḥ |

sadṛṣṭikaṃ ca yaccittaṃ tatrāvasthāvikāritā |lakṣyam etat samāsena hy apramāṇaṃ prabhedataḥ
|| 37 ||

tatra cittaṃ vijñānaṃ rūpaṃ ca | dṛṣṭiś caitasikā dharmāḥ | tatrāvasthā cittaviprayuktā dharmāḥ
| avikāritā asaṃskṛtam ākāśādikaṃ tadvijñapter nityaṃ tathāpravṛtteḥ | ity etat samāsena
pañcavidhaṃ lakṣyaṃ prabhedenāpramāṇaṃ |

yathājalpārthasaṃjñāyā nimittaṃ tasya vāsanā |tasmād apy arthavikhyānaṃ parikalpitalakṣaṇaṃ
|| 38 ||

lakṣaṇaṃ samāsena trividhaṃ parikalpitādilakṣaṇaṃ | tatra parikalpitalakṣaṇaṃ trividhaṃ yathājalpārthasaṃjñāyā
nimittaṃ tasya jalpasya vāsanā tasmāc ca vāsanādyo ’rthaḥ khyāti avyavahārakuśalānāṃ
vināpi yathājalpārthasaṃjñayā | tatra yathā ’bhilāpam arthasaṃjñā caitasikī
yathājalpārthasaṃjñā | tasyā yad ālambanaṃ tannimittam evaṃ yac ca parikalpyate yataś ca kāraṇād
vāsanatas tad ubhayaṃ parikalpitalakṣaṇamatrābhipretaṃ |

yathā nāmārtham arthasya nāmnaḥ prakhyānatā ca yā |asaṃkalpanimittaṃ hi parikalpitalakṣaṇam
|| 39 ||

aparaparyāyo yathā nāma cārthaś ca yathānāmārtham arthasya nāmnaś ca prakhyānatā yathānāmārthaprakhyānatā
| yadi yathānāmārthaḥ khyāti yathārthaṃ vā nāma ity etad abhūtaparikalpālambanaṃ
parikalpitalakṣaṇaṃ etāvad dhi parikalpyate yad uta nāma vā artho veti |

trividhatrividhābhāso grāhyagrāhakalakṣaṇaḥ |abhūtaparikalpo hi paratantrasya lakṣaṇam || 40
||

trividhas trividhaś cābhāso ’syeti trividhatrividhābhāsaḥ | tatra trividhābhāsaḥ padābhāso ’rthābhāso
dehābhāsaś ca | punas trividhābhāso manaudgrahavikalpābhāsaḥ | mano yat kliṣṭaṃ
sarvadā | udgrahaḥ pañca vijñānakāyāḥ | vikalpo manovijñānaṃ | tatra prathamatrividhābhāso
grāhyalakṣaṇaḥ | dvitīyo grāhakalakṣaṇaḥ | ity ayam abhūtaparikalpaḥ paratantrasya lakṣaṇaṃ
|

abhāvabhāvatā yā ca bhāvābhāvasamānatā |aśāntaśāntā ’kalpā ca pariniṣpannalakṣaṇam || 41 ||

pariniṣpannalakṣaṇaṃ punas tathatā sā hy abhāvatā ca sarvadharmāṇāṃ parikalpitā nābhāvatā ca
tadabhāvatvena bhāvāt | bhāvābhāvasamānatā ca tayor bhāvābhāvayor abhinnatvāt | aśāntā cāgantukair
upakleśaiḥ śāntā ca prakṛtipariśaddhatvāt | avikalpā ca vikalpāgocaratvāt niṣprapañcatayā
| etena trividhaṃ lakṣaṇaṃ tathatāyāḥ paridīpitaṃ svalakṣaṇaṃ kleśavyavadānalakṣaṇam
avikalpalakṣaṇaṃ ca | uktaṃ trividhaṃ lakṣanāṃ |

niṣpandadharmam ālambya yoniśo manasikriyā |cittasya dhātau sthānaṃ ca sadasattārthapaśyanā
|| 42 ||

lakṣaṇā punaḥ pañcavidhā yogabhūmiḥ | ādhāra ādhānam ādarśa āloka āśrayaś ca | tatrādhāro niṣpandadharmo
yo buddhenādhigamo deśitaḥ sa tasyādhigamasya niṣpandaḥ | ādhānaṃ yoniśo manaskāraḥ
| ādarśaḥ cittasya dhātau sthānaṃ samādhir yad etat pūrvaṃ nāmni sthānam uktaṃ | ālokaḥ
sadasatvenārthadarśanaṃ lokottarā prajñā tathā sac ca sato yathābhūtaṃ paśyaty asaccāsataḥ
| āśraya āśrayaparāvṛttiḥ |

samatāgamanaṃ tasminn āryagotraṃ hi nirmalam |samaṃ viśiṣṭam anyūnānadhikaṃ lakṣaṇā matā ||
43 ||

samatāgamanamanāsravadhātau āryagotre tadanyair āryaiḥ | tac ca nirmalam āryagotraṃ buddhānāṃ
| samaṃ vimuktisamatayā śrāvakapratyekabuddhaiḥ | viśiṣṭaṃ pañcabhir viśeṣaiḥ | viśuddhiviśeṣeṇa
savāsanakleśaviśuddhitaḥ | pariśuddhiviśeṣeṇa kṣetrapariśuddhitaḥ | kāyaviśeṣeṇa
dharmakāyatayā | saṃbhogaviśeṣeṇa parṣanmaṇḍaleṣv avicchinnadharmasaṃbhogapravartanataḥ |
karmaviśeṣeṇa ca tuṣitabhavanavāsādinirmāṇaiḥ satvārthakriyānuṣṭhānataḥ | na ca tasyonatvaṃ
saṃkleśapakṣanirodhe nādhikatvaṃ vyavadānapakṣotpāda ity eṣā pañcavidhā yogabhūmir lakṣaṇā
| tathā hi tallakṣyaṃ ca lakṣyate | vimuktiparyeṣṭau ṣaṭ ślokāḥ |

padārthadehanirbhāsaparāvṛttir anāsravaḥ |dhātur bījaparāvṛtteḥ sa ca sarvatragāśrayaḥ || 44
||

bījaparāvṛtter ity ālayavijñānaparāvṛttitaḥ | padārthadehanirbhāsānāṃ vijñānānāṃ parāvṛttir
anāsravo dhātur vimuktiḥ | sa ca sarvatragāśrayaḥ śrāvakapratyekabuddhagataḥ |

caturdhā vaśitā vṛtter manasaś codgrahaś ca ca |vikalpasyāvikalpe hi kṣetre jñāne ’tha karmaṇi
|| 45 ||

manasaś codgrahasya ca vikalpasya cāvṛtteḥ parāvṛtter ity arthaḥ | caturdhā vaśitā bhavati yathākramam
avikalpe kṣetre jñānakarmaṇoś ca |

acalāditribhūmau ca vaśitā sā caturvidhā |dvidhaikasyāṃ tadanyasyām ekaikā vaśitā matā || 46
||

sā ceyam acalādibhūmitraye caturdhā vaśitā veditavyā | ekasyām acalāyāṃ bhūmau dvividhā | avikalpe
na cānabhisaṃskāranirvikalpatvāt | kṣetre ca buddhakṣetrapariśodhanāt | tadanyasyāṃ
bhūmāv ekaikā vaśitā sādhumatyaṃ jñānavaśitā pratisaṃvidviśeṣalābhāt | dharmamedhāyāṃ karmaṇyabhijñākarmaṇām
avyāghātāt |

viditvā nairātmyaṃ dvividham iha dhīmān bhavagataṃ samaṃ tac ca jñātvā praviśati sa tatvaṃ grahaṇataḥ
|tatas tatra sthānān manasa iha na khyāti tad api tadakhyānaṃ muktiḥ parama upalambhasya
vigamaḥ || 47 ||

aparo vimuktiparyāyaḥ | dvividhaṃ nairātmyaṃ viditvā bhavatrayagataṃ bodhisatvaḥ samaṃ tac ca
jñātvā dvividhinair ātmyaṃ parikalpitapudgalābhāvāt parikalpitadharmābhāvāt na tu sarvathaivābhāvataḥ
| tatvaṃ praviśati vijñaptimātratāṃ grahaṇato grahaṇamātram etad iti | tatas
tatra tatvavijñaptimātrasthānān manasas tad api tatvaṃ na khyāti vijñaptimātraṃ | tadakhyānaṃ
muktiḥ parama upalambhasya yo vigamaḥ pudgaladharmayor anupalambhāt |

ādhāre saṃbhārād ādhāne sati hi nāmamātraṃ paśyan |paśyati hi nāmamātraṃ tatpaśyaṃs tac ca naiva
paśyati bhūyaḥ || 48 ||

aparaparyāyaḥ | ādhāra iti śrutau saṃbhārād iti saṃbhṛtasaṃbhārasya pūrvasaṃbhāralābhāt | ādhāne
satīti yoniśomanaskāre nāmamātraṃ paśyann ity abhilāpamātram artharahitaṃ | paśyati hi
nāmamātram iti vijñaptimātraṃ nāma arūpiṇaś catvāraḥ skandhā iti kṛtvā tatpaśyaṃs tad api
bhūyo naiva paśyaty arthabhāve tadvijñaptyadarśanād ity ayam anupalambho vimuktiḥ |

cittam etat sadauṣṭhulyam ātmadarśanapāśitam |pravartate nivṛttis tu tad adhyātmasthiter matā
|| 49 ||

aparaprakāraś cittam etat sadauṣṭhulyaṃ pravartate janmasu | ātmadarśanapāśitam iti dauṣṭhulyakāraṇaṃ
darśayati | dvividhenātmadarśanena pāśitamataḥ sadauṣṭhulyam iti | nivṛttis tu tad
adhyātmasthiter iti tasya cittasya citta evāvasthānād ālambanānupalambhataḥ | niḥsvabhāvatāparyeṣṭau
ślokadvayaṃ

svayaṃ svenātmanā ’bhāvāt svabhāve cānavasthiteḥ |grāhavattadādabhāvāc ca niḥsvabhāvatvam iṣyate
|| 50 ||

svayam abhāvān niḥsvabhāvatvaṃ dharmāṇāṃ pratyayādhīnatvāt | svenātmanā ’bhāvān niḥsvabhāvatvaṃ
niruddhānāṃ punas tenātmanānutpatteḥ | svabhāva ’navasthitatvān niḥsvabhāvatvaṃ kṣaṇikatvād
ity etattrividhaṃ niḥsvabhāvatvaṃ saṃskṛtalakṣaṇatrayānugaṃ veditavyaṃ | grāhavat tadabhāvāc
ca niḥsvabhāvatvaṃ tadabhāvād iti svābhāvāt | yathā bālānāṃ svabhāvagrāho nityasukhaśacyāt
to vā ’nyena vā parikalpitalakṣaṇena tathāsau svabhāvo nāsti tasmād api niḥsvabhāvatvaṃ
dharmāṇām iṣyate | ....

niḥsvabhāvatayā siddhā uttarottaraniśrayāḥ |anutpādo ’nirodhaś cādiśantiḥ parinirvṛtiḥ || 51
||

...... niḥsvabhāvatayā ’nutpādādayaḥ | yo hi niḥsvabhāvaḥ so ’nutpanno yo ’nutpannaḥ so ’niruddho
yo ’niruddhaḥ sa ādiśānto ya ādiśāntaḥ sa prakṛtiparinirvṛta ity evam uttarottaraniśrayair
ebhir niḥsvabhāvatābhir niḥsvabhāvatayā ’nutpādādayaḥ siddhā bhavanti | anutpattidharmakṣāntiparyeṣṭāvāryā
|

ādau tatve ’nyatve svalakṣaṇe svayam athānyathābhāve |saṃkleśe ’tha viśeṣe kṣāntir anutpattidharmoktā
|| 52 ||

aṣṭāsv anutpattidharmeṣu kṣāntir anutpattikadharmakṣāntiḥ | ādau saṃsārasya na hi tasyādyutpattir
asti | tatve ’nyatve ca pūrvapaścimānāṃ na hi saṃsāre teṣām eva dharmāṇām utpattirye
pūrvam utpannās tadbhāvenānutpatteḥ | na cānyeṣām apūrvaprakārānutpatteḥ | svalakṣaṇe parikalpitasya
svabhāvasya na hi tasya kadācid utpattiḥ | svayamanutpattau paratantrasya | anyathābhāve
pariniṣpannasya na hi tadanyathā bhāvasyotpattir asti | saṃkleśe prahīṇe na hi
kṣayajñānalābhinaḥ sakleśasyotpattiṃ punaḥ paśyanti | viśeṣe buddhadharmakāyānāṃ na hi teṣāṃ
viśeṣotpattir asti | ity eteṣv anutpattidharmeṣu kṣāntir anutpattidharmoktā | ekayānatāparyeṣṭau
sapta ślokāḥ |

dharma nairātmyamuktīnāṃ tulyatvāt gotrabhedataḥ |dvyāśayāpteś ca nirmāṇāt paryantād ekayānatā
|| 53 ||

dharmatulyatvād ekayānatā śrāvakādīnāṃ dharmadhātor abhinnatvāt yātavyaṃ yānam iti kṛtvā nairātmyasya
tulyatvād ekayānatā śrāvakādīnām ātmābhāvatāsāmānyād yātā yānam iti kṛtvā vimuktitulyatvād
ekayānatā yāti yānam iti kṛtvā | gotrabhedād ekayānatā | aniyataśrāvakagotrāṇāṃ
mahāyānena niryāṇād yānti tena yānam iti kṛtvā dvyāśayāpter ekayānatā buddhānāṃ ca sarvasatveṣv
ātmāśayaprāpteḥ śrāvakāṇāṃ ca tadgotraniyatānāṃ pūrvaṃ bodhisaṃbhāracaritād anātmani
baddhāśayaprāpter abhinnasaṃtānādhimokṣalābhato buddhānubhāvena tathāgatānugrahaviśeṣapradeśalābhāya
ity ekatvāśayalābhenaikatvāt buddhatacchrāvakāṇām ekayānatā | nirmāṇād ekayānatā
yathoktam anekaśatakṛtvo ’haṃ śrāvakayānena parinirvṛta iti vineyānām arthe tathā nirmāṇasaṃdarśanāt
| paryantād apyekayānatā yataḥ pareṇa yātavyaṃ nāsti tadyānam iti kṛtvā | buddhatvam
ekayānam evaṃ tatra tatra sūtre tena tanābhiprāyeṇaikayānatā veditavyā na tu yānatrayaṃ
nāsti | kim arthaṃ punas tena tenābhiprāyeṇaikayānatā buddhair deśitā |

ākarṣaṇārtham ekeṣām anyasaṃdhāraṇāya ca |deśitāniyatānāṃ hi saṃbuddhair ekayānatā || 54 ||

ākarṣaṇārtham ekeṣām iti ye śrāvakagotrā aniyatāḥ | anyeṣāṃ ca saṃdhāraṇāya ye bodhisatvāgotrā
aniyatāḥ |

śrāvako ’niyato dvedhā dṛṣṭādṛṣṭārthayānataḥ |dṛṣṭārtho vītarāgaś cāvītarāgo ’pya sau mṛduḥ
|| 55 ||

śrāvakaḥ punar aniyato dvividho veditavyaḥ | dṛṣṭārthayānaś ca yo dṛṣṭasatyo mahāyānena niryāti
adṛṣṭārthayānaś ca yo na dṛṣṭasatyo mahāyānena niryāti | dṛṣṭārthaḥ punar vītarāgaś cāvītarāgaś
ca kāmebhyaḥ | asau ca mṛdur dhandhagatiko veditavyaḥ | yo dṛṣṭārtho dvividha uktaḥ
|

tau ca labdhāryamārgasya bhaveṣu pariṇāmanāt |acintyapariṇāmikyā upapattyā samanvitau || 56
||

tau ca dṛṣṭārtho labdhasyāryamārgasya bhaveṣu pariṇāmanāt | acintyapariṇāmikyā upapattyā samanvāgatau
veditavyau | acintyo hi tasyāryamārgasya pariṇāma upapattau tasmād acintyapariṇāmikī
|

praṇidhānavaśād eka upapattiṃ prapadyate |eko ’nāgāmitāyogān nirmāṇaiḥ pratipadyate || 57 ||

tayoś caikaḥ praṇidhānavaśād upapattiṃ gṛhṇāti yatheṣṭaṃ yo na vītarāgaḥ | eko ’nāgāmitāyogabalena
nirmāṇaiḥ |

nirvāṇābhiratatvāc ca tau dhandhagatikau matau |punaḥ punaḥ svacittasya samudācārayogataḥ ||
58 ||

tau ca nirvāṇābhiratatvād ubhāv api dhandhagatikau matau ciratareṇābhisaṃbodhataḥ | svasya śrāvakacittasya
nirvitsahagatasyābhīkṣṇaṃ samudācārāt |

so ’kṛtārtho hy abuddhe ca jāto dhyānārtham udyataḥ |nirmāṇārthī tadāśritya parāṃ bodhim avāpnute
|| 59 ||

yaḥ punar asāv avītarāgo dṛṣṭasatyaḥ so ’kṛtārthaḥ śaikṣo bhavan buddharahite kāle jāto dhyānārtham
udyato bhavati nirmāṇārthī | tacca nirmāṇam āśritya krameṇa parāṃ bodhiṃ prāpnoti
| tam avasthātrayasthaṃ saṃdhāyoktaṃ bhagavatā śrīmālāsūtre | śrāvako bhūtvā pratyekabuddho
bhavati punaś ca buddha iti | agnidṛṣṭānte ca yadā ca pūrvaṃ dṛṣṭasatyāvasthā sadā buddharahite
kāle svayaṃ dhyānam utpādya janmakāyaṃ tyaktvā nirmāṇakāyaṃ gṛhṇāti yadā ca parāṃ
bodhiṃ prāpnotīti | vidyāsthānaparyeṣṭau ślokaḥ |

vidyāsthāne pañcavidhe yogamakṛtvā sarvajñatvaṃ naiti kathaṃcit paramāryaḥ |ity anyeṣāṃ nigrahaṇānugrahaṇāya
svājñārthaṃ vā tatra karoty eva sa yogam || 60 ||

pañcavidhaṃ vidyāsthānaṃ | adhyātmavidyā hetuvidyā śabdavidyā cikitsāvidyā śilpakarmasthānavidyā
ca | tad yad arthaṃ bodhisatvena paryeṣitavyaṃ tad darśayati | sarvajñatvaprāptyartham
abhedena sarvaṃ | bhedena punar hetuvidyāṃ śabdavidyāṃ ca paryeṣate nigrahārtham anyeṣāṃ
tad anadhimuktānāṃ | cikitsāvidyāṃ śilpakarmasthānavidyāṃ cānyeṣām anugrahārthaṃ tadarthikānāṃ
| adhyātmavidyāṃ svayam ājñārthaṃ | dhātupuṣṭiparyeṣṭau trayodaśa ślokāḥ | pāramitāparipūraṇārthaṃ
ye pāramitāpratisaṃyuktā evaṃ manasikārā dhātupuṣṭaye bhavanti ta etābhir gāthābhir
deśitāḥ |

hetūpalabdhituṣṭiś ca niśrayatadanusmṛtiḥ |sādhāraṇaphalecchā ca yathābodhādhimucyanā || 61
||

te punar hetopalabdhituṣṭimanasikārāt | yāvad agratvātmāvadhāraṇamanasikāraḥ | tatra hetūpalabdhituṣṭimanasikāra
ādita eva tāvat | gotrastho bodhisatvaḥ svātmani pāramitānāṃ gotraṃ paśyan
hetūpalabdhituṣṭyā pāramitādhātupuṣṭiṃ karoti | gotrastho ’nuttarāyāṃ samyaksaṃbodhau
cittam utpādayatīty ato ’nantaraṃ niśrayatadanusmṛtimanasikāraḥ | sa hi bodhisatvaḥ svātmani
pāramitānāṃ saṃniśrayabhūtaṃ bodhicittaṃ samanupaśyann evaṃ manasikaroti niyatam etāḥ
pāramitāḥ paripūriṃ gamiṣyanti | tathā hy asmākaṃ bodhicittaṃ saṃvidyate iti | utpāditabodhicittasya
pāramitābhiḥ svaparārthaprayoge sādhāraṇaphalecchāmanasikāra āsāṃ pāramitānāṃ
parasādhāraṇaṃ va phalāṃ bhavatv anyathā vā mā bhūd ity abhisaṃskaraṇāt | svaparārthaṃ prayujyamāno
’saṃkleśopāyaṃ tatvārthaṃ pratividhyatīty ato ’nantaraṃ yathābodhādhimucyanāmanasikāraḥ
| evaṃ sarvatrānukramo veditavyaḥ | yathā buddhair bhagavadbhiḥ pāramitā abhisaṃbuddhā
abhisaṃbhotsyante ’bhisaṃbudhyante ca tathā ’ham adhimucye ity abhisaṃskaraṇāt |

caturvidhānubhāvena prīyaṇā khedaniścayaḥ |vipakṣe pratipakṣe ca pratipattiś caturvidhā || 62
||

anubhāvaprīyaṇāmanasikāraś caturvidhānubhāvadarśanaprīyaṇā caturvidhānubhāvo vipakṣaprahāṇaṃ
saṃbhāraparipākaḥ svaparānugraha āyatyāṃ vipākaphalaniḥṣyandaphaladānatā ca | satvasvabuddhadharmaparipākam
ārabhyākhedaniścayamanasikāraḥ sarvasatvavipratipattibhiḥ sarvaduḥkhāpattipātaiś
cākhedaniścayābhisaṃskaraṇāt paramabodhiprāptaye | vipakṣe pratipakṣe ca caturvidhapratipattimanasikāraḥ
| dānādivipakṣāṇāṃ ca mātsaryādīnāṃ pratideśanā pratipakṣāṇāṃ ca
dānādīnām anumodanā tadadhipateyadharmadeśanārthaṃ ca buddhādhyeṣaṇā | tāsāṃ ca bodhau pariṇāmanā
|

prasādaḥ saṃpratīkṣā ca dānacchandaḥ paratra ca |saṃnāhaḥ praṇidhānaṃ ca abhinandamanaskriyā
|| 63 ||

adhimuktibalādhānatām ārabhya pāramitādhipateyadharmārthe ca prasādamanasikāraḥ | dharmaparyeṣṭim
ārabhya saṃpratīcchanamanasikāras tasyaiva dharmasyāprativahanayogena parigrahaṇatayā
| daśanām ārabhya dānacchandamanasikāro dharmasyārthasya ca prakāśanārthaṃ pareṣāṃ | pratipattim
ārabhya saṃnāhamanasikāro dānādiparipūraye saṃnahanāt | praṇidhānamanasikāras tatparipūriprāptaye
samavadhānārthaṃ | abhinandamanasikāro ’ho bata dānādipratipattyā samyak
saṃpādayeyam ity abhinandanāt | eta eva trayo manasikārā avavādānuśāsanyāṃ yojayitavyāḥ |
upāyopasaṃhitakarmamanasikāraḥ saṃkalpaiḥ sarvaprakāradānādiprayogamanasikaraṇāt |

śaktilābhe sadāutsukyaṃ dānādau ṣaḍvidhe dhanam |paripāke ’tha pūjāyāṃ sevāyām anukampanā ||
64 ||

autsukyamanasikāraś caturvidhaḥ | śaktilābhe na dānādau ṣaḍvidhe dānadāne yāvat prajñādāne |
evaṃ śīlādiṣu ṣaḍvidheṣu | pāramitābhir eva saṃgrahavastuprayogeṇa satvaparipāke | pūjāyāṃ
ca dānena lābhasatkārapūjayā | śeṣābhiś ca pratipattipūjayā | aviparītapāramitopadeśāpañcakalyāṇamitrasevāyām
autsukyamanasikāro veditavyaḥ | anukampāmanasikāraś caturbhir apramāṇair
dānādyupasaṃhāreṇa maitrāyataḥ | mātsaryādisamavadhānena satveṣu karuṇāyataḥ | dānādisamanvāgateṣu
muditāyataḥ | tadasaṃkleśādhimokṣataś ca upekṣāyataḥ |

akṛte kukṛte lajjā kaukṛtyaṃ viṣaye ratiḥ |amitrasaṃjñā khede ca racanodbhāvanāmatiḥ || 65 ||

hrīdharmam ārabhya lajjāmanaskāro ’kṛteṣu vā dānādiṣv aparipūrṇamithyākṛteṣu vā lajjā lajjāyamānaś
ca pravṛttinivṛttyartham anānuṣaṅgikaṃ kaukṛtyāyate | dhṛtim ārabhya ratimanaskāro
dānādyālambane ’vikṣepataś cittasya dhāraṇāt | akhedamanaskāro dānādiprayogaparikhede śatrusaṃjñākaraṇāt
| racanāc chandamanaskāraḥ pāramitāpratisaṃyuktaśāstraracanābhisaṃskaraṇāt
| lokajñatām ārabhya udbhāvanāmanaskāras tasyaiva śāstrasya loke yathābhājanam udbhāvanābhisaṃskaraṇāt
|

dānādayaḥ pratisaraṇaṃ sambodhau neśvarādayaḥ |doṣāṇāṃ ca guṇānāṃ ca pratisaṃvedanād dvayoḥ
|| 66 ||

pratisaraṇamanaskāro bodhiprāptaye dānādīnāṃ pratisaraṇān neśvarādīnāṃ pratisaṃvinmanaskāro
mātsaryadānādivipakṣapratipakṣayor doṣaguṇapratisaṃvedanāt |

cayānusmaraṇaprītir māhārthyasya ca darśanam |yoge ’bhilāṣo ’vikalpe taddhṛtyāṃ pratyayāgame
|| 67 ||

cayānusmaraṇaprītimanaskāro dānādyupacaye puṇyajñānasaṃbhāropacayasaṃdarśanāt | māhārthyasaṃdarśanamanaskāro
dānādīnāṃ bodhipakṣe bhāvārthena mahābodhiprāptyarthasaṃdarśanāt | abhilāṣamanaskāraḥ
sa punaś caturvidhaḥ | yogābhilāṣamanaskāraḥ śamathavipaśyanāyogabhāvanābhilāṣāt
| avikalpābhilāṣamanaskāraḥ pāramitāparipūraṇārtham upāyakauśalyābhilāṣāt | dhṛtyabhilāṣamanaskāraḥ
pāramitādhipateyadharmārthadhāraṇābhilāṣāt | pratyayābhigamābhilāṣamanaskāraḥ
samyakpraṇidhānābhisaṃskaraṇāt |

saptaprakārāsadgrāhavyutthāne śaktidarśanam |āścaryaṃ cāpyanāścaryaṃ saṃjñā caiva caturvidhā
|| 68 ||

saptaprakārāsadgrāhavyutthānaśaktidarśanamanaskāraḥ | saptavidho ’sadgrāhaḥ | asati sadgrāho
doṣavati guṇavatvagrāho guṇavatyaguṇavatvagrāhaḥ | sarvasaṃskāreṣu ca nityasukhāsadgrāhau
| sarvadharmeṣu cātmāsadgrāhaḥ nirvāṇe cāśāntāsadgrāhaḥ | yasya pratipakṣeṇa śūnyatāsamādhitrayaṃ
dharmoddānacatuṣṭayaṃ ca deśyate | āścarye caturvidhasaṃjñāmanaskāraḥ | pāramitāsūdārasaṃjñā
āyatatvasaṃjñā pratikāranirapekṣasaṃjñā vipākanirapekṣasaṃjñā ca | anāścarye ’pi
caturvidhamanaskāraḥ | caturvidham anāścaryam audarya āyatatve ca sati pāramitānāṃ buddhatvaphalābhinivartanāt
| asminn eva ca dvaye sati svaparasamacittāvasthāpanāt tadviśiṣṭebhyaś
ca śarudibhyaḥ pūjādilābhe sati pratikāranirapekṣatā ...

samatā sarvasatveṣu dṛṣṭiś cāpi mahātmikā |paraguṇapratikāras trayāśastir nirantaraḥ || 69 ||

...pratyayakārāśaṃsanamanaskāro dānādiguṇapravṛttyā parebhyaḥ | āśāstimanaskāraḥ satveṣu tristhānāśaṃsanāt
| pāramitānāṃ bodhisatvabhūminiṣṭhāyā buddhabhūminiṣṭhāyāḥ satvāvaraṇāśaṃsanā
cca | nirantaramanaskāro dānādibhir avadhyakālakaraṇābhisaṃskaraṇāt |

buddhapraṇītānuṣṭhānād arvāgasthānacetanāt |taddhānivṛddhyā satveṣu anāmodaḥ pramodanā || 70
||

samyakprayogamanaskāro ’viparītānuṣṭhānād arvāgasthānamanasikāraṇāt | anāmodamanaskāro dānādibhir
hīyamāneṣu | pramodamanaskāro dānādibhirvardhamāneṣu satveṣu |

prativarṇikāyāṃ varṇikābhūtāyāṃ bhāvanāyāṃ ca nārūciḥ |nādhivāsamanaskāro vyākṛtaniyate spṛhā
|| 71 ||

arucimanaskāraḥ pāramitāprativarṇikā bhāvanāyāṃ | rucimanaskāro bhūtāyāṃ | anadhivāsanāmanaskāro
mātsaryādivipakṣavinayanābhisaṃskāraṇāt | spṛhāmanaskāro dvividhiḥ pāramitāparipūrivyākaraṇalābhaspṛhāmanaskāraḥ
pāramitāniyatabhūmyavasthālābhaspṛhāmanaskāraś ca |

āyatyāṃ darśanād vṛtticetanā samatekṣaṇā |agradharmeṣu vṛttyā ca agratvātmāvadhāraṇāt dhāraṇā
|| 72 ||

āyatyāṃ darśanād vṛttimanaskāro yātvā gatiṃ gatvā bodhisatvena satā ’vaśyakaraṇīyatā ’bhisaṃskāraṇāt
| dānādīnāṃ samatā_īkṣaṇāmanaskāras tadanyair bodhisatvaiḥ sahātmanaḥ pāramitāsātatyakaraṇādhimokṣārthaṃ
| agratvātmāvadhāraṇamanaskāraḥ pāramitāgradharmapravṛttyā svātmanaḥ
pradhānabhāvasaṃdarśanāt |

ete śubhamanaskārā daśapāramitānvayāḥ |sarvadā bodhisatvānāṃ dhātupuṣṭau bhavanti hi || 73 ||

iti nigamanaśloko gatārthaḥ | dharmaparyeṣṭibhede dvau ślokau |

puṣṭer adhyāśayato mahatī paryeṣṭir iṣyate dhīre |savivāsā hy avivāsā tathaiva vaibhutvikī teṣām
|| 74 ||

asakāyā laghulabdhakāyā prapūrṇakāyā ca bodhisatvānām |bahumānasūkṣmamānā nirmāṇā caiṣaṇābhimatā
|| 75 ||

trayodaśavidhā paryeṣṭiḥ | puṣṭitaḥ śrutādhimuktipuṣṭyā | adhyāśayato dharmamukhasrotasā | mahatī
cittatvalābhināṃ | savipravāsā prathamā | avipravāsā dvitīyā vaibhutvikī tṛtīyā | akāyā
śrutacintāmayī dharmakāyarahitatvāt | sakāyā bhāvanāmayī adhimukticaryābhūmau | laghukāyā
saptasu bhūmiṣu | paripūrṇakāyā śeṣāsu | bahumānādhimukticaryābhūmau | sūkṣmamānā saptasu
| nirmāṇā śeṣāsu | dharmahetutvaparyeṣṭau ślokaḥ |

rūpārūpe dharmo lakṣaṇahetus tathaiva cārogyaṃgye |aiśvarye ’bhijñābhis tadakṣayatve ca dhīrāṇām
|| 76 ||

rūpe lakṣaṇahetur dharmaḥ | arūpe ārogyahetuḥ kleśavyādhipraśamanāt aiśvaryahetur abhijñābhis
tadakṣayatvahetuś cānupadhiśeṣanirvāṇo ’pyanupacchedāt | ata evoktaṃ brahmaparipṛcchāsūtre
| caturbhir dharmaiḥ samanvāgatā bodhisatvā dharmaṃ paryeṣante | ratnasaṃjñayā durlabhārthena
bhaiṣajyasaṃjñayā kleśavyādhipraśamanārthena arthasaṃjñayā avipraṇāśārthena nirvāṇasaṃjñayā
sarvaduḥkhapraśamanārthena | ratnābhūtāni hi lakṣaṇāni śobhākaratvād atas taddhetutvād
dharmaratnasaṃjñā | ārogyahetutvād bhaiṣajyasaṃjñā abhijñāiśvaryahetutvād arthasaṃjñā
| tadakṣayahetutvān nirvāṇasaṃjñākṣayanirbhayatārthena | vikalpaparyeṣṭau ślokaḥ |

abhāvabhāvādhyapavādakalpa ekatvanānāsvaviśeṣakalpāḥ |yathārthanāmābhiniveśakalpāḥ jinātmajaiḥ
saṃparivarjanīyāḥ || 77 ||

daśavidhavikalpo bodhisatvena parivarjanīyaḥ | abhāvavikalpo yasya pratipakṣeṇāha | prajñāpāramitāyām
iha bodhisatvo bodhisatva eva sann iti | bhāvavikalpo yasya pratipakṣeṇāha | bodhisatvaṃ
na samanupaśyatīty evam ādi | adhyāropavikalpo yasya pratipakṣeṇāha | rūpaṃ śāriputra
svabhāvena śūnyam iti | apavādavikalpo yasya pratipakṣeṇāha | na śūnyatayeti | ekatvavikalpo
yasya pratipakṣeṇāha | yā rūpasya śūnyatā na tadrūpam iti | nānātvavikalpo yasya pratipakṣeṇāha
| na cānyatra śūnyatāyā rūpaṃ rūpam eva śūnyatā śūnyataiva rūpam iti | svalakṣaṇavikalpo
yasya pratipakṣeṇāha | nāmamātram idaṃ yad idaṃ rūpam iti | viśeṣavikalpo yasya
pratipakṣeṇāha | rūpasya hi notpādo na nirodho na saṃkleśo na vyavadānam iti | yathānāmārthābhiniveśavikalpo
yasya pratipakṣeṇāha | kṛtrimaṃ nāmety evam ādi | yathārthanāmābhiniveśavikalpaś
ca yasya pratipakṣeṇāha | tāni bodhisatvaḥ sarvanāmāni na samanupaśyat yasamanupaśyan
nābhiniviśate yathārthatayetya bhiprāyaḥ |

iti śubhamatir etya yatnam ugraṃ dvayaparyeṣitadharmatāsatatvaḥ |pratiśaraṇamataḥ sadā prajānāṃ
bhavati guṇaiḥ sa samudravat prapūrṇaḥ || 78 ||

anena nigamanaślokena paryeṣṭimāhātmyaṃ trividhaṃ darśayati | upāyamāhātmyam ugravīryatayā saṃvṛtiparamārthasatyadharmatāparyeṣaṇataś
ca tatvaṃ satyam ity arthaḥ | parārthamāhātmyaṃ
pratiśaraṇībhāvāt prajānāṃ | sva-arthamāhātmyaṃ ca guṇaiḥ samudravat prapūrṇatvāt |

mahāyānasūtrālaṃkāre dharmaparyeṣṭyadhikāra ekādaśaḥ

dvādaśo ’dhikāraḥ

dharmadeśanāyāṃ mātsaryapratiṣedhe ślokaḥprāṇān bhogāṃś ca dhīrāḥ pramuditamanasaḥ kṛcchralabdhān
asārān satvebhyo duḥkhitebhyaḥ satatam avasṛjanty uccadānaprakāraiḥ |prāg evodāradharmaṃ
hitakaram asakṛt sarvathaiva prajānāṃ kṛcchre naivopalabdhaṃ bhṛśamavasṛjatāṃ vṛddhigaṃ
cāvyayaṃ ca || 1 ||

kṛcchralabdhān apy asārān kṣayitvā prāṇān bhogāṃś ca bodhisatvā duḥkhitebhyaḥ kāruṇyāt satatam
udārair visargair utsṛjanti prāg eva dharmaṃ yo naiva kṛcchreṇa vā bhṛśam api vāvasṛjatāṃ
vṛddhiṃ gachati na kṣayaṃ | dharmanairarthakyasārthakye ślokadvayaṃ |

dharmo naiva ca deśito bhagavatā pratyātmavedyo yata ākṛṣṭā janatā ca yuktayuktivihitair dharmaiḥ
svakīṃ dharmatāṃ |svaśāntyāsyapuṭe viśuddhivipule sādhāraṇe ’thākṣaye lāleneva kṛpātmabhis
tvajagaraprakhyaiḥ samāpāditā || 2 ||

tatra buddhā ajagaropamās teṣāṃ svaśāntir āsyapuṭaṃ dharmakāyaḥ | viśuddhivipulaṃ savāsanakleśajñeyāvaraṇaviśuddhitaḥ
| sādhāraṇaṃ sarvabuddhaiḥ akṣayam ātyantikatvāt |

tasmān naiva nirarthikā bhavati sā yā bhāvanā yogināṃ tasmān naiva nirarthikā bhavati sā yā
deśanā saugatī |dṛṣṭo ’rthaḥ śrutamātrakād yadi bhavet syād bhāvanāpārthikā aśrutvā yadi bhāvanām
anuviśet syād deśanāpārthikā || 3 ||

tasmān na nirarthikā yogināṃ bhāvanā bhavati pratyātmavedyasya dharmasya tadvaśenābhigamāt |
na nirarthikā deśanā bhavati yuktivihitair dharmaiḥ svadharmatāyāṃ janatākarṣaṇāt | yathā
punarbhāvanā sārthikā bhaved deśanā vā tat ślokārdhena darśayati | śeṣaṃ gatārthaṃ | deśanāvibhāge
ślokaḥ |

āgamato adhigamato vibhutvato deśanāgrasatvānāṃ |mukhato rūpāt sarvākāśād uccaraṇatā ’pi............
|| 4 ||

tatra vibhutvato yā mahābhūmipraviṣṭānāṃ | sarvato rūpādyā vṛkṣavāditrādibhyo ’pi niścarati
| śeṣaṃ gatārthaṃ | deśanāsaṃpattau ślokadvayaṃ |

viṣadā saṃdehajahā ādeyā tatvadarśikā dvividhā |saṃpannadeśaneyaṃ vijñeyaṃyā bodhisatvānāṃ ||
5 ||

ayaṃ catuṣkārthanirdeśena ślokaḥ | yad uktaṃ brahmaparipṛcchāyāṃ | caturbhir dharmaiḥ samanvāgatā
bodhisatvā mahādharmadānaṃ vitaranti saddharmaparigrahaṇatayā ātmanaḥ prajñottāpanatayā
satpuruṣakarmakaraṇatayā saṃkleśavyavadānasaṃdeśanatayā ca | ekena hi bāhuśrutyād viṣadā
deśanā bhavati | dvitīyena mahāprājñatvāt saṃśayajahā pareṣāṃ saṃśayacchedāt | tṛtīyenānavadyakarmatvād
ādeyā | caturthena tatvadarśikā dvividhā saṃkleśalakṣaṇasya ca tatvasya vyavadānalakṣaṇasya
ca dvābhyāṃ dvābhyāṃ satyābhyāṃ |

madhurā madavyapetā na ca khinnā deśanāgrasatvānāṃ |sphuṭacitrayuktagamikā nirāmiṣā sarvagā
caiva || 6 ||

asmin dvitīye śloke madhurā pareṇākṣiptasyāparuṣavacanāt | madavyapetā stutau siddhau vā madānanugamanāt
| akhinnā akilāsikatvāt | sphuṭā nirācāryamuṣṭitvāt kṛtsnadeśanataḥ | citrā apunaruktatvāt
| yuktā pramāṇāviruddhavāt | gamikā pratītapadavyañjanatvāt nirāmiṣā prasannādhikārānadhikatvāt
| sarvatragā yānatrayagatatvāt | vāksaṃpattau ślokaḥ |

adīnā madhurā sūktā pratītā viṣadā tathā vāg jinātmaje |yathārhā nirāmiṣā ca parimitākṣayā tathā
|| 7 ||

adīnā paurī parṣanpūraṇāt | madhurā valguḥ | sūktā vispaṣṭā suniruktākṣaratvāt | pratītā vijñeyā
pratītābhidhānatvāt | yathārhā śravaṇīyā vineyānurūpatvāt | anāmiṣā aniḥśritalābhasatkārā
loke | pratatā apratikūlā | parimitā āyāmakhedāt | viṣadā aparyāttā | vyañjanasaṃpattau
ślokadvayaṃ |

uddeśān nirdeśāt tathaiva yānānulomanāt ślākṣṇyāt |prātītyād yāthārhān nairyāṇyād ānukūlyatvāt
|| 8 ||

yuktaiḥ padavyañjanair uddeśāt pramāṇāvirodhena | sahitair nirdeśād uddeśāvirodhena | yānānulomanād
ānulomikair yānatrayāvirodhena | ślākṣṇyād anucchavikair akaṣṭaśabdatayā | prātītyād
aupayikaiḥ pratītārthatayā cārthopagamanāt | yāthārhāt pratirūpair vineyānurūpatayā | nairyāṇyāt
pradakṣiṇair nirvāṇādhikāratayā | ānukūlyān nipakasyāṅgasaṃbhāraiḥ śaikṣasyāryāṣṭāṅgamārgānukūlyāt
|

vyañjanasaṃpac caiṣā vijñeyā sarvathāgrasatvānāṃ |ṣaṣṭyaṅgī sācintyā ghoṣo ’nantas tu sugatānāṃ
|| 9 ||

ṣaṣṭyaṅgī sācintyā yā guhyakādhipatinirdeśe buddhasya ṣaṣṭyākārā vāg nirdiṣṭā | punar aparaṃ
śāntamate tathāgatasya ṣaṣṭyākāropetā vāg niścarati snigdhā ca mṛdukā ca manojñā ca manoramā
ca śuddhā ceti vistaraḥ | tatra snigdhā satvadhātukuśalamūlopastambhikatvāt | mṛdukā duṣṭa
eva dharme sukhasaṃsparśatvāt | manojñā svarthatvāt | manoramā suvyañjanatvāt | śuddhā
niruttaralokottarapṛṣṭhalabdhatvāt | vimalā sarvakleśānuśayavāsanāvisaṃyuktatvāt | prabhāsvarā
pratītapadavyañjanatvāt | valguḥ sarvatīrthyakumatidṛṣṭivighātabalaguṇayuktatvāt |
śravaṇīyā pratipattinairyāṇikatvāt | anantā sarvaparapravādibhir anāchedyatvāt | kalā rañjikatvāt
| vinītā rāgādipratipakṣatvāt | akarkaśā śikṣāprajñaptisukhopāyatvāt | aparuṣā tadvyatikramasaṃpanniḥsaraṇopadeśakatvāt
| suvinītā yānatrayanayopadeśikatvāt | karṇasukhā vikṣepapratipakṣatvāt
| kāyaprahlādanakarī samādhyāvāhakatvāt | cittāudvilyakarī vipaśyanāprāmodyāvāhaphalakatvāt
| hṛdayasaṃtuṣṭikarī saṃśayacchedikatvāt | prītisukhasaṃjananī mithyāniścayāpakarṣikatvāt
| niḥparidāhā pratipattāvavipratisāratvāt | ājñeyā saṃpannaśrutamayajñānāśrayatvāt
| vijñeyā saṃpannacintāmayajñānāśrayatvāt | viṣpaṣṭā anācāryamuṣṭidharmavihitatvāt
| premaṇīyā ’nuprāptasvaka-arthānāṃ premakaratvāt | abhinandanīyā ’nanuprāptasvakārthānāṃ
spṛhaṇīyatvāt | ājñāpanīyā acintyadharmasamyagdarśikatvāt | vijñāpanīyā ’cintyadharmasamyagdeśikatvāt
| yuktā pramāṇāviruddhatvāt | sahitā yathārhavineyadeśikatvāt | punaruktadoṣajahā
avandhyatvāt | siṃhasvaravegā sarvatīrthyasaṃtrāsakatvāt | nāgasvaraśabdā udāratvāt
| meghasvaraghoṣā gambhīratvāt | nāgendrarutā ādeyatvāt | kinnarasaṃgītighoṣā madhuratvāt
| kalaviṅkasvararutaravitā ’bhīkṣṇabhaṅgaratvāt | brahmasvararutaravitā dūraṃgamatvāt
| jīvaṃjīvakasvararutaravitā sarvasiddhipūrvaṃgamanaṅgalatvāt | devendramadhuranirghoṣā
anatikramaṇīyatvāt | dundubhisvarā sarvamārapratyarthikavijayapūrvaṃgamatvāt | anunnatā stutyasaṃkliṣṭatvāt
| anavanatā nindā’saṃkliṣṭatvāt | sarvaśabdānupraviṣṭā sarvavyākaraṇasarvākāralakṣaṇānupraviṣṭatvāt
| apaśabdavigatā smṛtisaṃpramoṣe tadaniścaraṇatvāt | avikalā vineyakṛtyasarvakālapratyupasthitatvāt
| alīnā lābhasatkārāniśritatvāt | adīnā sāvadyāpagatatvāt
| pramuditā akheditvāt | prasṛtā sarvavidyāsthānakauśalyānugatatvāt | akhilā satvānāṃ
tatsakalārthasaṃpādakatvāt | saritā prabandhānupacchinnatvāt | lalitā vicitrākārapratyupasthānatvāt
| sarvasvarapūraṇī ekasvaranaikaśabdavijñaptipratyupasthāpanatvāt | sarvasatvendriyasaṃtoṣaṇī
ekānekārthavijñaptipratyupasthānatvāt | aninditā yathāpratijñatvāt | acañcalā
āgamitakālaprayuktatvāt | acapalā atvaramāṇavihitatvāt | sarvaparṣadanuravitā dūrāntikaparṣattulyaśravaṇatvāt
| sarvākāravaropeto sarvalaukikārthadṛṣṭāntadharmapariṇāmikatvāt |
deśanāmāhātmye catvāraḥ ślokāḥ |

vācā padaiḥ suyuktair anudeśavibhāgasaṃśayacchedaiḥ |bahulīkārānugatā hy uddhaṭitavipañcitajñeṣu
|| 10 ||

ākhyāti vācā | prajñāpayati padaiḥ suyuktaiḥ | prasthāpayati vibhājayati vivṛṇoti yathākramamuddeśavibhāgasaṃśayacchedaiḥ
| uttānīkaroti uttānīkaraṇaṃ bahulīkārānugatā deśanā niścayabalādhānarthaṃ
| deśayaty udghaṭitajñeṣu | saṃprakāśayati vipañcitajñeṣu |

śuddhā trimaṇḍalena hiteyaṃ deśanā hi buddhānāṃ |doṣair vivarjitā punar aṣṭabhir eṣaiva vijñeyā
|| 11 ||

śuddhā trimaṇḍaleneti | yena ca deśayati vācā padaiś ca | yathā coddeśādiprakāraiḥ | yeṣu codghaṭitavipañcitajñeṣu
| eṣaiva ca deśanā punar aṣṭadoṣavivarjitā veditavyā yathākramaṃ |

kauśīdyam anavabodho hy avakāśasyākṛtir hy anītatvam |saṃdehasyācchedas tadvigamasyādṛḍhīkaraṇam
|| 12 ||

te punar aṣṭau doṣāḥ kauśīdyam anavasaṃbodhaḥ avakāśasyākaraṇaṃ anītārthatvaṃ saṃdehasyācchedanā
tadvigamasyādṛḍhīkaraṇaṃ niścayasyety arthaḥ |

khedo ’tha matsaritvaṃ doṣā hy ete matā kathāyāṃ hi |tadabhāvād buddhānāṃ niruttarā deśanā bhavati
|| 13 ||

khedo yenābhīkṣṇaṃ na deśayet | matsaritvaṃ cākṛtsnaprakāśantā | arthasaṃpattau ślokadvayaṃ
|

kalyāṇo dharmo ’yaṃ hetutvād bhaktituṣṭibuddhīnāṃ |dvividhārthaḥ sugrāhyaś caturguṇabrahmacaryavadaḥ
|| 14 ||

parair asādhāraṇayogakevalaṃ tridhātukakleśavihānipūrakam |svabhāvaśuddhaṃ malaśuddhitaś ca
tac caturguṇabrahmavicaryam iṣyate || 15 ||

caturguṇabrahmacaryasaṃprakāśako dharmaḥ | ādimadhyaparyavasānakalyāṇo yathākramaṃ śrutacintābhāvanābhir
bhaktituṣṭibuddhihetutvāt | tatra bhaktir adhimuktiḥ saṃpratyayaḥ tuṣṭiḥ prāmodyaṃ
yuktinidhyānāc chakyaprāptitāṃ viditvā | buddhiḥ samāhitacittasya yathābhūtajñānaṃ |
dvividhārtha ityataḥ svarthaḥ saṃvṛttiparamārthasatyayogāt | sugrāhya ityataḥ suvyañjanaḥ
pratītapadavyañjanatvāt | caturguṇaṃ brahmacaryaṃ | kevalaṃ parair asādhāraṇatvāt paripūrṇaṃ
tridhātukleśaprahāṇaparipūraṇāt | pariśuddhaṃ svabhāvaviśuddhito ’nāsravatvāt | paryavadātaṃ
malaviśuddhitaḥ saṃtānaviśuddhyā kṣīṇāsravāṇāṃ | abhisaṃdhivibhāge ślokadvayaṃ |

avatāraṇasaṃdhiś ca saṃdhir lakṣaṇato ’paraḥ |pratipakṣābhisaṃdhiś ca saṃdhiḥ pariṇatāv api
|| 16 ||

śrāvakeṣu svabhāveṣu doṣāṇāṃ vinaye tathā |abhidhānasya gāmbhīrye saṃdhir eṣa caturvidhaḥ ||
17 ||asāre sāramatayo viparyāse ca susthitāḥ |kleśena ca susaṃkliṣṭā labhante bodhimuktamāṃ
|| 17* || || iti ||

caturvidho ’bhisaṃdhirdeśanāyāṃ buddhasya veditavyaḥ | avatāraṇābhisaṃdhir lakṣaṇābhisaṃdhiḥ
pratipakṣābhisaṃdhiḥ pariṇāmana-abhisaṃdhiśca | tatrāvatāraṇābhisaṃdhiḥ śrāvakeṣu draṣṭavyaḥ
| śāsanāvatāraṇārtham anuttrāsāya rūpādyastitvadeśanāt | lakṣaṇābhisaṃdhis triṣu parikalpitādisv
abhāveṣu draṣṭavyo niḥsvabhāvānutpannādisarvadharmadeśanāt | pratipakṣābhisaṃdhir
doṣāṇāṃ vinaye draṣṭavyo yathāṣṭāvaraṇapratipakṣāgrayānasaṃbhāṣānuśaṃse gāthādvayaṃ vakṣyati
| pariṇāmanābhisaṃdhir abhidhānagāmbhīrye draṣṭavyo yathāha |asāre sāratayo viparyāseca
sukhitāḥ |kleśena ca susaṃkliṣṭā labhante bodhim uttamāṃ || itiayam atrābhisaṃdhiḥ | asāre
sāramataya ity avikṣepe yeṣāṃ sārabuddhiḥ pradhānabuddhirvikṣepo hi visāraś cetasaḥ |
viparyāse ca susthitā iti nityasukhaśucyātmagrāhaviparyayeṇānityādike viparyāse susthitā
aparihāṇitaḥ | kleśena ca sa saṃkliṣṭā iti dīrghaduṣkaravyāyām aśrameṇātyarthaṃ parikliṣṭāḥ
| abhiprāyavibhāge ślokaḥ |

samatā ’rthāntare jñeyas tathā kālāntare punaḥ |pudgalasyāśaye caiva abhiprāyaś caturvidhaḥ
|| 18 ||

caturvidho ’bhiprāyaḥ | satatābhiprāyo yad āha | aham eva sa tasmin samaye vipaśvī samyaksaṃbuddho
’bhūvam ity aviśiṣṭadharmakāyatvāt | arthāntarābhiprāyo yad āha | niḥsvabhāvāḥ sarvadharmā
anutpannā ity evam ādi ayathārutārthatvāt kālāntarābhiprāyo yadāha | ye sukhāvatyāṃ
prāṇidhānaṃ kariṣyanti te tatropapatsyanta iti kālāntareṇety abhiprāyaḥ | pudgalāśayābhiprāyo
yat tad eva kuśalamūlaṃ kasyacit praśaṃsate kasyacid vigarhate ’lpamātrasaṃtuṣṭasya
vaipulyasaṃgrahāt mahāyānasūtrāntasānuśaṃsaṃ gāthādvayam upādāyāha |

buddhe dharme ’vajñā kauśīdyaṃ tuṣṭir alpamātreṇa |rāge māne caritaṃ kaukṛtaṃ cāniyatabhedaḥ
|| 19 ||

satvānām āvaraṇaṃ tatpratipakṣo ’grayān asaṃbhāṣā |sarvāntarāyadoṣaprahāṇam eṣāṃ tato bhavati
|| 20 ||

yo granthato ’rthato vā gāthādvayadhāraṇe prayujyeta |sa hi daśavidhamanuśaṃsaṃ labhate satvottamo
dhīmān || 21 ||

kṛtsnāṃ ca dhātupuṣṭiṃ prāmodyaṃ cottamaṃ maraṇakāle |janma ca yathābhikāmaṃ jātismaratāṃ ca
sarvatra || 22 ||

buddhaiś ca samavadhānaṃ tebhyaḥ śravaṇaṃ tathāgrayān asya |adhimuktiṃ saha buddhyā dvayamukhatām
āśubodhiṃ ca || 23 ||

buddhe dharme ’vajñeti pañca gāthāḥ | tatrāniyatabhedo bodhisatvānām aniyatānāṃ mahāyānadbhedaḥ
| agrayān asaṃbhāṣā yā mahāyānadeśanā | buddhe ’vajñāvaraṇasya pratipakṣasaṃbhāṣā | aham
eva sa tena kālena vipaśvī samyaksaṃbuddho ’bhūvam iti | dharme ’vajñāvaraṇasya pratipakṣasaṃbhāṣā
| iyato gaṃgānadīvālikāsamānabuddhān paryupāsya mahāyāne ’vabodha utpadyata iti
| kauśīdyāvaraṇasya pratipakṣasaṃbhāṣā | ye sukhāvatyāṃ praṇidhānaṃ kariṣyanti te tatropapatsyanta
iti | vimalacandraprabhasya ca tathāgatasya nāmadheyagrahaṇamātreṇa niyato bhavaty
unattarāyāṃ samyaksaṃbodhāv iti | alpamātrasaṃtuṣṭyāvarasya pratipakṣasaṃbhāṣā | yatra
bhagavān kvacid dānādi vivarṇayati anyatra varṇitavān | rāgacaritasya cāvaraṇasya pratipakṣasaṃbhāṣā
| yatra bhagavān buddhakṣetravibhūtiṃ varṇayati | mānacaritasyāvaraṇasya pratipakṣasaṃbhāṣā
| yatra bhagavān kasyacid buddhasyādhikāṃ saṃpattiṃ varṇayati | kaukṛtyāvaraṇasya
pratipakṣasaṃbhāṣā | ye buddhabodhisatveṣv akāraṃ kariṣyanti te sarve svargopagā bhaviṣyantīti
| aniyatabhedasyāvaraṇasya pratipakṣasaṃbhāṣā | mahāśrāvakāṇāṃ buddhatve vyākaraṇadeśanā
ekayānadeśanā ca | kṛtsnadhātupuṣṭiḥ sarvamahāyānādhiṣṭhānāya dhātupuṣṭis tadāvaraṇavigamāt
sarvatra mahāyāne ’dhimuktilābhataḥ | dvayamukhatā samādhimukhatā dhāraṇīmukhatā
ca | dṛṣṭe dharme dvividho ’nuśaṃsaḥ sāṃparāyike ’ṣṭavidhaḥ krameṇottarāuttaraviśeṣalābhād
veditavyaḥ | deśanānuśaṃse ślokaḥ |

iti sugatirakhedavān kṛpāluḥ prathitayaśāḥ suvidhijñatām upetaḥ |bhavati sukathiko hi bodhisatvas
tapati jane kathitair yathaiva sūryaḥ || 24 ||

pañcabhiḥ kāraṇaiḥ sukathikatvaṃ | sūryavat pratapanaṃ cānuśaṃsaḥ | lokāvarjanato bahumatatvāt
| pañca kāraṇāni sukathikatvasya yenāviparītaṃ darśayati abhīkṣṇaṃ nirāmiṣacitta ādeyavākyavineyānurūpaṃ
ca |

mahāyānasūtrālaṃkāre deśanādhikāro dvādaśaḥ

trayodaśo ’dhikāraḥ

pratipattivibhāge ṣaṭ ślokāḥ |dvedhā nairātmyam ājñāya dhīmān pudgaladharmayoḥ |dvayamithyātvasamyaktvaṃ
vivarjyeta trayeṇa hi || 1 ||

yathārtham ājñāya dharmamājñāya dharmānudharmapratipanno bhavati sāmīcīpratipanno ’nudharmacārī
tatsaṃdarśayati | tatra dvidhā pudgaladharmanairātmyajñānaṃ grāhyagrāhakābhāvataḥ | dvayamithyātvasamyaktvaṃ
vivarjyaṃ trayaṃ | abhāve ca śūnyatāsamādhiḥ parikalpitasya svabhāvasya
| bhāve cāpraṇihitānimittau paratantraniṣpannayoḥ svabhāvayoḥ | etat samādhitrayaṃ laukikaṃ
na mithyātvaṃ lokottarajñānāvāhanāt | na samyaktvam alokottaratvāt |

arthajñaḥ sarvadharmāṇāṃ vetti kolasamānatāṃ |śrutatuṣṭiprahāṇāya dharmajñas tena kathyate ||
2 ||

evam arthajñaḥ sarvadharmāṇāṃ sūtrādīnāṃ kolopamatāṃ jānāti | śrutamātrasaṃtuṣṭiprahāṇāya tena
dharmajño bhavati |

pārthagjanena jñānena pratividhya dvayaṃ tathā |tajjñānapariniṣpattāv anudharmaṃ prapadyate
|| 3 ||

etena dvividhena pārthagjanenārthadharmajñānena dvayaṃ nairātmyabhāvaṃ pratividhya yathākramaṃ
tasya jñānasya pariniṣpattyarthaṃ pratipadyate | evam anudharmaṃ pratipadyate |

tato jñānaṃ sa labhate lokottaramanuttaraṃ |ādibhūmau samaṃ sarvair bodhisatvais tadātmabhiḥ
|| 4 ||

tato jñānaṃ sa labhate lokottaramanuttaram iti | viśiṣṭatarayānābhāvāt | ādibhūmau pramuditāyāṃ
bhūmau samaṃ sarvair bodhisatvais tadātmabhir iti tadbhūmikair evaṃ sāmīcīpratipanno bhavati
tadbhūmikabodhisatvasamatayā |

kṛtvā darśanajñeyānāṃ heyānāṃ kleśānāṃ sarvasaṃkṣayam |jñeyāvaraṇajñānāya hānāya bhavanāyāṃ
prayujyate || 5 ||

śloko gatārthaḥ |

vyavasthānāvikalpena jñānena sahacāriṇā |anudharmaṃ caraty evaṃ pariśiṣṭāsu bhūmiṣu || 6 ||

śeṣeṇānudharmacāritvaṃ darśayati | vyavasthānāvikalpenāti bhūmivyavasthānajñānenāvikalpena ca
| sahacāriṇety anusaṃbaddhacāriṇā anyonyanairantaryeṇa | etena ślokadvayenānudharmacāritvaṃ
darśitaṃ | pratipattāv apramādakriyāyāṃ catvāraḥ ślokāḥ |

sulābho ’tha svadhiṣṭhānaḥ subhūmiḥ susahāyakaḥ |suyogo guṇavān deśo yatra dhīmān prapadyate
|| 7 ||

caturbhiś cakrair apramādakriyāṃ darśayati pratirūpadeśavāsādibhiḥ | tatrānena ślokena pratirūpadeśavāsaṃ
darśayati | sulābhaś cīvarapiṇḍapātādīnāṃ jīvitapariṣkārāṇām akṛcchena lābhāt
| svadhiṣṭhāno durjanair dasyuprabhṛtibhir anadhiṣṭhitatvāt | subhūmir ārogyabhūmitvāt |
susahāyakaḥ sabhāgaśīladṛṣṭisahāyakatvāt | suyogo divālpākīrṇābhilāpakatvāt rātrau cālpaśabdādikatvāt
|

bahuśruto dṛṣṭasatyo vāgmī samanukampakaḥ |akhinno bodhisatvaś ca jñeyaḥ satpurūṣo mahān ||
8 ||

anena dvitīyena satpuruṣaṃ darśayati | āgamādhigamavākkaraṇanirāmiṣacittākilāsitvaguṇayogāt
|

svālambanā susaṃbhārā susaṃstabdhā subhāvanaiva deśitā |suniryāṇaprayogā cātmasamyakpradhānatā
|| 9 ||

anena tṛtīyena yoniśomanaskārasaṃgṛhītāmātmanaḥ samyakpraṇidhānatāṃ darśayati | saddharmālambanatayā
susaṃbhṛtasaṃbhāratayā śamathādinimittānāṃ kālena kālaṃ bhāvanātayā alpamātrāsaṃtuṣṭitayā
satyuttarakaraṇīye sātatyasatkṛtyaprayogatayā ca |

rateḥ kṣaṇopapatteś ca ārogyasyāpi kāraṇaṃ |samādher vicayasyāpi pūrve hi kṛtapuṇyatā || 10
||

anena caturthena pūrvakṛtapuṇyatāṃ pañcavidhena hetutvena darśayati | ratihetutvena yataḥ pratirūpadaśavāse
’bhiramate | kṣaṇaupapattihetutvena yataḥ satpuruṣāyāśrayaṃ labhate | ārogyasamādhiprajñāhetutvena
ca yata ātmanaḥ samyakpraṇidhānaṃ saṃpadyate | kleśata eva kleśaniḥsaraṇe
ślokās trayaḥ |

dharmadhātuvinirmukto yasmād dharmo na vidyate |tasmād rāgādayas teṣāṃ buddhair niḥsaraṇaṃ matāḥ
|| 11 ||

yad uktaṃ bhagavatā | nāham anyatra rāgād rāgasya niḥsaraṇaṃ vadāmy evaṃ dveṣān mohād iti |
tatrābhisaṃdhiṃ darśayati | yasmād dharmadhātuvinirmukto dharmo nāsti dharmatāvyatirekeṇa
dharmābhāvāt | tasmād rāgādidharmatāpi rāgādyākhyāṃ labhate sa ca niḥsaraṇaṃ rāgādīnām ity
evaṃ tatrābhisaṃdhir veditavyaḥ |

dharmadhātuvinirmukto yasmād dharmo na vidyate |tasmāt saṃkleśanirdeśe sa saṃvid dhīmatāṃ mataḥ
|| 12 ||

yad uktaṃ | avidyā ca bodhiś caikam iti | tatrāpi sakleśanirdeśe sa evābhisaṃdhiḥ | avidyā bodhidharmatā
syāt tad upacārāt |

yatas tān eva rāgādīn yoniśaḥ pratipadyate |tato vimucyate tebhyas tenaiṣāṃ niḥsṛtis tataḥ ||
13 ||

tān eva rāgādīn yoniśaḥ pratipadyamānas tebhyo vimucyate tasmāt parijñātās ta eva teṣāṃ niḥsaraṇaṃ
bhavatīty ayam atrābhisaṃdhiḥ | śrāvakapratyekabuddhamanasikāraparivarjane ślokadvayaṃ
|

na khalu jinasutānāṃ bādhakaṃ duḥkhamugraṃ narakabhavanavāsaiḥ satvahetoḥ kathaṃcit |śamabhavaguṇadoṣapreritā
hīnayāne vividhaśubhavikalpā bādhakā dhīmatāṃ tu || 14 ||

na khalu narakavāso dhīmatāṃ sarvakālaṃ vimalavipulabodherantarāyaṃ karoti |svahitaparamaśītas
tvanyayāne vikalpaḥ paramasukhavihāre ’pyantarāyaṃ karoti || 15 ||

anayoḥ ślokayor ekasya dvitīyaḥ sādhakaḥ | ubhau gatārtho | niḥsvabhāvatāprakṛtipariśuddhitrāsapratiṣedhe
catvāraḥ ślokāḥ |

dharmābhāvopalabdhiś ca niḥsaṃkleśaviśuddhitā |māyādisadṛśī jñeyā ākāśasadṛśī tathā || 16 ||

yathaiva citre vidhivadvicitrite natonnataṃ nasti ca dṛśyate ’tha ca |abhūtakalpe ’pi tathaiva
sarvathā dvayaṃ sadā nasti ca dṛśyate ’the ca || 17 ||

yathaiva toye lutiṭite prasādite na jāyate sā punar acchatānyataḥ |malāpakarṣas tu sa tatra
kevalaḥ svacittaśuddhau vidhir eṣa eva hi || 18 ||

mataṃ ca cittaṃ prakṛtiprabhāsvaraṃ sadā tadāgantukadoṣadūṣitaṃ |na dharmatācittamṛte ’nyacetasaḥ
prabhāsvaratvaṃ prakṛtau vidhīyate || 19 ||

dharmābhāvaś ca dharmopalabdhiś ceti trāsasthānaṃ niḥsaṃkleśatā ca dharmadhātoḥ prakṛtyā viśuddhatā
ca paścād iti trāsasthānaṃ bālānāṃ | tadyathākramaṃ māyādisādṛśyenākāśasādṛśyena ca
prasādhayaṃs tatas trāsaṃ pratiṣedhayati | tathā citre natonnatasādṛśyena lutitaprasāditatoyasādṛśyena
ca yathākramaṃ | caturthena ślokena toyasādharmyaṃ citte pratipādayati | yathā
toyaṃ prakṛtyā prasannam āgantukena tu kāluṣyeṇa lutitaṃ bhavaty evaṃ cittaṃ prakṛtyā
prabhāsvaraṃ matam āgantukais tu doṣair dūṣitam iti | na ca dharmatācittād ṛte ’nyasya cetasaḥ
paratantralakṣaṇasya prakṛtiprabhāsvaratvaṃ vidhīyate | tasmāc cittatathataivātra cittaṃ
veditavyaṃ | rāgajāpattipratiṣedhe catvāraḥ ślokāḥ |

bodhisatvasya satveṣu prema majjagataṃ mahat |yathaikaputrake tasmāt sadā hitakaraṃ matam ||
20 ||

satveṣu hitakāritvān naity āpattiṃ sa rāgajāṃ |dveṣo virudyate tvasya sarvasatveṣu satpathā
|| 21 ||

yathā kapotī svasutātivatsalā svabhāvakāṃs tān upaguhya tiṣṭhati |tathāvidhāyaṃ pratigho virudhyate
suteṣu tadvat sakṛpe ’pi dehiṣu || 22 ||

maitrī yataḥ pratighacittam ato viruddhaṃ śāntir yato vyasanacittam ato viruddhaṃ |artho yato
nikṛticittam ato viruddhaṃ lhādo yataḥ pratibhayaṃ na ca tato viruddhaṃ || 23 ||

yat satveṣu bodhisatvasya prema so ’ca rāgo ’bhipretas tatkṛtām āpattiṃ teṣāṃ pratiṣedhayati
| satvahitakriyāhetutvāt | kapotīm udāharati tadbahurāgatvāt apatyasnehādhimātratayā sakṛpe
bodhisatve dehiṣu satveṣu pratigho virudhyate | bodhisatvānāṃ satveṣu maitrī bhavati vyasanaśāntiḥ
arthadānaṃ hlādaś ca prītyutpādāt | yata ime maitryādayas tata eva pratighacittaṃ
viruddhaṃ | tatpūrvakāṇi ca vyasanacittādīni | pratipattibhede pañca ślokāḥ |

yathāturaḥ subhaiṣajye saṃsāre pratipadyate |āture ca yathā vaidyaḥ satveṣu pratipadyate ||
24 ||

aniṣpanne yathā ceṭe svātmani pratipadyate |vaṇigyathā punaḥ puṇye kāmeṣu pratipadyate || 25
||

yathaiva rajako vastre karmaṇe pratipadyate |pitā yathā sute bāle satvāheṭhe prapadyate || 26
||

agnyarthī vādharāraṇyāṃ sātatye pratipadyate |vaiśvāsiko vāniṣpanne adhicitte prapadyate ||
27 ||

māyākāra iva jñeye prajñayā pratipadyate |pratipattir yathā yasmin bodhisatvasya sā matā ||
28 ||

yathā yasmin pratipadyate tad abhidyotayati | yatheti subhaiṣajyādiṣv ivāturādayaḥ | yatreti
saṃsārādiṣu pratisaṃkhyāya saṃsāraniṣevaṇāt | kāruṇyena kleśāturasatvāparityāgāt | svapraṇihitatvacittakaraṇāt
| dānādipāramitābhiś ca yathākramaṃ bhogavṛddhinayanāt | kāyādikarmapariśodhanāt
| satvāpakārākopāt | kuśalabhāvanānirantarābhiyogāt | samādhyanāsvādanāt | jñeyāviparyāsāc
ca | pratipattitrimaṇḍalapariśuddhau ślokaḥ |

iti satatam udārayuktavīryo dvayaparipācanaśodhane suyuktaḥ |paramavimalanirvikalpabuddhyā vrajati
sa siddhim anuttamāṃ krameṇa || 29 ||

iti nirvikalpena dharmanairātmyajñānena pratipattuḥ pratipattavyasya pratipatteś cāvikalpanā
trimaṇḍalapariśuddhir veditavyā | dvayaparipācanaśodhaneṣu yukta iti satvānām ātmanaś ca
|

mahāyānasūtrālaṃkāre pratipattyadhikāras trayodaśaḥ

caturdaśo ’dhikāraḥ

avavādānuśāsanīvibhāge ślokā ekapañcāśat |kalpāsaṃkhyeyaniryāto hy adhimuktiṃ vivardhayan |saṃpūrṇaḥ
kuśalair dharmaiḥ sāgaro vāribhiryathā || 1 ||

adhimuktiṃ vivardhayann ity adhimātrāvasthānayanāt | śeṣaṃ gatārthaḥ |

tathā saṃbhṛtasaṃbhāro hy ādiśuddhau jinātmajaḥ |suvijñaḥ kalpacittaś ca bhāvanāyāṃ prayujyate
|| 2 ||

ādiśuddho bodhisatvasaṃvarapariśodhanān mahāyāne dṛṣṭiṛjjukaraṇāc cāviparītārthagrahaṇataḥ |
suvijño bahuśrutatvāt | kalpacitto vinivaraṇatvāt |

dharmasrotasi buddhebhyo ’vavādaṃ labhate tadā |vipulaṃ śamathajñānavaipulyagamanāya hi || 3
||

śloko gatārthaḥ |

tataḥ sūtrādike dharme so ’dvayārthavibhāvake |sūtrādināmni bandhīyāc cittaṃ prathamato yatiḥ
|| 4 ||

tataḥ padaprabhedeṣu vicared anupūrvaśaḥ |vicārayet tadarthāṃś ca pratyātmayoniśaś ca saḥ ||
5 ||

avadhṛtya ca tān arthān dharme saṃkalayet punaḥ |tataḥ kuryāt samāśastiṃ tadarthādhigamāya saḥ
|| 6 ||

sūtrageyādike dharme yatsūtrādināma daśabhūmikam ity evamādi tatra cittaṃ prathamato badhnīyāt
| ebhis tribhiḥ ślokaiḥ ṣaṭ cittāny upadiṣṭāni | mūlacittam anucaracittaṃ vicāraṇācittam_avadhāraṇācittaṃ
saṃkalanacittam āśāsticittaṃ ca | tatra mūlacittaṃ yatsūtrādīnāṃ dharmāṇāṃ
nāmālambanaṃ | avavādaṃ śrutvā svayaṃ vā kalpayitvā | tadyathā ’nityaṃ duḥkhaṃ śūnyam
anātmyaṃ ca yoniśo na cety ādi | anucaracittaṃ yena sūtrādīnāṃ nāmata ālambitānāṃ padaprabhedam
anugacchati | vicāraṇācittaṃ yenārthaṃ vyañjanaṃ ca vicārayati | tatrārthaṃ caturbhir
ākārair vicārayati gaṇanayā tulanayā mīmāṃsayā pratyavekṣaṇayā ca | tatra gaṇanā saṃgrahaṇaṃ
tadyathā rūpaṃ daśāyatanāny ekasya ca pradeśo vedanā ṣaḍ vedanākāyā ity evam ādi | tulanā
saṃkhyāvato dharmasya śamalakṣagrahaṇam anādhyāropān apavādataḥ | mīmāṃsā pramāṇaparīkṣā
| pratyavekṣaṇā | gaṇitatulitamīmāṃsitasyārthasyāvalokanaṃ | vyañjanaṃ dvābhyām ākārābhyāṃ
vicārayati | sārthatathā ca samastānāṃ vyañjanānāṃ nirarthatayā ca vyastānāṃ | avadhāraṇācittaṃ
yena yathānucaritaṃ vicāritaṃ vā tannimittam avadhārayati | saṃkalanacittaṃ tadyathā
vicāritam arthaṃ mūlacitte saṃkṣipya paripiṇḍitākāraṃ vartate | āśāsticittaṃ yadarthaṃ
prayukto bhavati samā tatparipūryarthaṃ vā śrāmaṇyaphalārthaṃ vā bhūmipraveśārthaṃ vā viśeṣagamanārthaṃ
vā tacchandasahagataṃ vartate | cittam eva hy ālambanapratibhāsaṃ vartate
na cittād anyad ālambanam astīti jānato vā cittamātram ajānato vā cittam evālambanaṃ nānyat
| iti ṣaḍvidhaṃ cittam ālambanaṃ vyavasthāpyate |

eṣeta pratyavekṣeta manojalpaiḥ prabandhataḥ |nirjalpaikarasaiś cāpi manaskārair vicārayet ||
7 ||

jñeyaḥ śamathamārgo ’sya dharmanāma ca piṇḍitaṃ |jñeyo vipaśyanāmārgas tadarthānāṃ vicāraṇā
|| 8 ||

yuganaddhaś ca vijñeyo mārgas tatpiṇḍitaṃ punaḥ |līnaṃ cittasya gṛhṇīyād uddhataṃ śamayet punaḥ
|| 9 ||

śamaprāptam upekṣeta tasminn ālambane punaḥ |sātatyenātha satkṛtya sarvasmin yojayet punaḥ ||
10 ||

ebhiś caturbhiḥ ślokair ekādaśa manaskārā upadiṣṭāḥ | savitarkaḥ savicāraḥ | avitarko vicāramātraḥ
| avitarko ’vicāraḥ | śamathamanaskāraḥ | vipaśyanāmanaskāraḥ | yuganaddhamanaskāraḥ
| śamathanimittamanaskāraḥ | upekṣānimittamanaskāraḥ | sātatyamanaskāraḥ | satkṛtyamanaskāraś
ca |

nibadhyālambane cittaṃ tatpravedhaṃ na vikṣipet |avagamyāśu vikṣepaṃ tasmin pratiharet punaḥ
|| 11 ||

pratyātmaṃ saṃkṣipec cittam upary upari buddhimān |tataś ca ramayec cittaṃ samādhau guṇadarśanāt
|| 12 ||

aratiṃ śamayet tasmin vikṣepadoṣadarśanāt |abhidhyā daurmanasyādīn vyutthitān śamayet tathā
|| 13 ||

tataś ca sābhisaṃskārāṃ citte svarasavāhitāṃ |labhetānabhisaṃskārānrāṃ tadabhyāsāt punar yatiḥ
|| 14 ||

ebhiś caturbhiḥ ślokair navākārayā cittasthityā sthityupāya upadiṣṭaḥ | cittaṃ sthāpayati saṃsthāpayati
avasthāpayati upasthāpayati damayati śamayati vyupaśamayaty ekotīkaroti cittaṃ
samādadhātīti navākārāḥ |

tataḥ sa tanukāṃ labdhvā praśrabdhiṃ kāyacetasoḥ |vijñeyaḥ samanaskāraḥ punas tāns tāṃ sa vivardhayan
|| 15 ||

vṛddhidūraṃgamatvena maulī sa labhate sthitiṃ |tāṃ śodhayann abhijñārtham eti karmaṇyatāṃ parāṃ
|| 16 ||

dhyāne ’bhijñābhinirhārāl lokadhātūn sa gacchati |pūjārtham aprameyāṇāṃ buddhāyāṃ śravaṇāya
ca || 17 ||

aprameyān upāsyāsau buddhān kalpair ameyagaiḥ |karmaṇyatāṃ parām eti cetasas tadupāsanāt ||
18 ||

eti karmaṇyatāṃ parāṃ dhyāne iti saṃbandhanīyaṃ | kalpair ameyagair ity aprameyasaṃkhyāgataiḥ
| śeṣam eṣāṃ ślokānāṃ gatārthaṃ |

tato ’nuśaṃsān labhate pañca śuddhaiḥ sa pūrvagān |viśuddhibhājanatvaṃ ca tato yāti niruttaraṃ
|| 19 ||

kṛtsnādau svalpadauṣṭhulya kāyo hi dravate ’sya pratikṣaṇaṃ |āpūryate ca praśrabdhyā kāyacittaṃ
samantataḥ || 20 ||

aparicchinnam ābhāsaṃ dharmāṇāṃ vetti sarvataḥ |akalpitāni saṃśuddhau nimittāni prapaśyati ||
21 ||

prapūrau ca viśuddhau ca dharmakāyasya sarvathā |karoti satataṃ dhīmān evaṃ hetuparigrahaṃ ||
22 ||

tataḥ śuddheḥ pūrvaṃgamān pañcānuśaṃsān labhate | śuddher iti śuddhyāśayabhūmeḥ | teṣāṃ ca lābhādviśuddhibhājanatvaṃ
prāpnoti | niruttaraṃ yānānantaryāt | prapūrau ca viśuddhau ca dharmakāyasyeti
daśamyāṃ bhūmau paripūri rbuddhabhūmau viśuddhiḥ | eteṣāṃ pañcānām anuśaṃsānāṃ
trayaḥ śamathapakṣā dvau vipaśyanāpakṣau veditavyau | ato yāval laukikaḥ samudāgamaḥ |

tataś cāsau tathābhūto bodhisatvaḥ samāhitaḥ |manojalpād vinirmuktān sarvārthān na prapaśyati
|| 23 ||

dharmalokasya vṛddhyarthaṃ vīryam ārabhate dṛḍhaṃ |dharmālokavivṛdhdyā ca cittamātre ’vatiṣṭhate
|| 24 ||

sarvārthapratibhāsatvaṃ tataś citte prapaśyati |prahīno grāhyanivikṣepas tadā tasya bhavaty
asau || 25 ||

tato grāhakavikṣepaḥ kevalo ’syāvaśiṣyate |ānantaryasamādhiṃ ca spṛśaty āśu tadā punaḥ || 26
||

ata ūrdhvaṃ nirvedhabhāgīyāni | tathābhūto bodhisatvaḥ samāhitacitto manojalpād vinirmuktān
sarvadharmān na paśyati svalakṣaṇasāmānyalakṣaṇākhyān manojalpamātram eva khyāti | sāsyoṣmagatāvasthā
| ayaṃ sa āloko yam adhikṛtyoktaṃ kṣāranadyām | āloka iti dharmanidhyānakṣānter
etad adhivacanam iti | sa tasyaiva dharmālokasya vivṛddhyartham āsthitakriyayā dṛḍhaṃ vīryam
ārabhate | sāsya mūrdhāvasthā dharmālokavivṛddhyā ca cittamātre ’vatiṣṭhate | cittam
etad iti prativedhāt | tataś citta eva sarvārthapratibhāsatvaṃ paśyati | na cittād anyam arthaṃ
| tadā cāsya grāhyavikṣepaḥ prahīno bhavati | grāhakavikṣepaḥ kevalo ’vaśiṣyate | sāsya
kṣāntyavasthā | tadā ca kṣipram ānantaryasamādhiṃ spṛśati | sāsya laukikāgradharmāvasthā
| kena kāraṇena sa ānantarya ucyate |

yato grāhakavikṣepo hīyate tadanantaraṃ |jñeyāny uṣmagatādīni etāni hi yathākramaṃ || 27 ||

ity etāny uṣmagatādīni nirvedhabhāgīyāni |

dvayagrāhavisaṃyuktaṃ lokottaram anuttaraṃ |nirvikalpaṃ malāpetaṃ jñānaṃ sa labhate punaḥ ||
28 ||

ataḥ pareṇa darśanamārgāvasthā | dvayagrāhavisaṃyuktaṃ grāhyagrāhagrāhakagrāhavisaṃyogāt | anuttaraṃ
yānānantaryeṇa | nirvikalpaṃ grāhyagrāhakavikalpavisaṃyogāt | malāpetaṃ darśanajñeyakleśaprahāṇāt
| etena virajo vigatamalam ity uktaṃ bhavati |

sāsyāśrayaparāvṛttiḥ prathamā bhūmir iṣyate |ameyaiś cāsya sā kalpaiḥ suviśuddhiṃ nigacchati
|| 29 ||

śloko gatārthaḥ |

dharmadhātoś ca samatāṃ pratividhya punas tadā |sarvasatveṣu labhate sadātmasamacittatāṃ ||
30 ||

nirātmatāyāṃ duḥkhārthe kṛtye niḥpratikarmaṇi |satveṣu samacitto ’sau yathānye ’pi jinātmajāḥ
|| 31 ||

dharmanairātmyena ca dharmasamatāṃ pratividhya sarvasatveṣu sadā ātmasamacittatāṃ pratilabhate
| pañcavidhayā samatayā | nairātmyasamatayā duḥkhasamatayā svaparasaṃtāneṣu nairātmyaduḥkhatayor
aviśeṣāt | kṛtyasamatayā svaparaduḥkhaprahāṇakāmatāsāmānyāt | niṣpratikārasamatayā
| ātmana iva parataḥ pratikārānabhinandanāt | tadanyabodhisatvasamatayā ca yathā tair abhisamitaṃ
tathābhisamayāt |

traidhātukātmasaṃskārānabhūtaparikalpataḥ |jñānena suviśuddhena advayārthena paśyati || 32 ||

sa traidhātukātmasaṃskārān abhūtaparikalpanāmātrān paśyati | suviśuddhena jñānena lokottaratvāt
| advayārthenety agrāhyagrāhakārthena |

tadabhāvasya bhāvaṃ ca vimuktaṃ dṛṣṭihāyibhiḥ |labdhvā darśanamārgo hi tadā tena nirūcyate ||
33 ||

tasya grāhyagrāhakābhāvasya bhāvaṃ dharmadhātūn darśanaprahātavyaiḥ kleśair vimuktaṃ paśyati
|

abhāvaśūnyatāṃ jñātvā tathā bhāvasya śūnyatāṃ |prakṛtyā śūnyatāṃ jñātvā śūnyajña iti kathyate
|| 34 ||

sa ca bodhisatvaḥ śūnyajña ity ucyate | trividhiśūnyatājñānāt | abhāvaśūnyatā parikalpitaḥ svabhāvaḥ
svena lakṣaṇenābhāvāt | tathā bhāvasya śūnyatā paratantrasya sa hi na tathābhāvo
yathā kalpyate svena lakṣaṇena bhāvaḥ | prakṛtiśūnyatā pariniṣpannaḥ svabhāvaḥ śūnyatāsvabhāvatvāt
|

animittapadaṃ jñeyaṃ vikalpānāṃ ca saṃkṣayaḥ |abhūtaparikalpaś ca tadapraṇihitasya hi || 35
||

animittapadaṃ jñeyaṃ vikalpānāṃ ca saṃkṣayaḥ | abhūtaparikalpas tadapraṇidhānasya padam ālambanam
ity arthaḥ |

tena darśanamārgeṇa saha lābhaḥ sadā mataḥ |sarveṣāṃ bodhipakṣāṇāṃ vicitrāṇāṃ jinātmaje || 36
||

tena darśanamārgeṇa saha bodhisatvasya sarveṣāṃ bodhipakṣāṇāṃ dharmāṇāṃ lābho veditavyaḥ smṛtyupasthānādīnāṃ
|

saṃskāramātraṃ jagad etya buddhyā nirātmakaṃ duḥkhivirūḍhimātraṃ |vihāya yānarthamayātmadṛṣṭiḥ
mahātmadṛṣṭiṃ śrayate mahārthāṃ || 37 ||

vinātmadṛṣṭyā ya ihātmadṛṣṭir vināpi duḥkhena suduḥkhitaś ca |sarvārthakartā na ca kārakāṅkṣī
yathātmanaḥ svātmahitāni kṛtvā || 38 ||

yo muktacittaḥ parayā vimuktyā baddhaś ca gāḍhāyatabandhanena |duḥkhasya paryantam apaśyamānaḥ
prayujyate caiva karoti caiva || 39 ||

svaṃ duḥkham udvoḍhum ihāsamartho lokaḥ kutaḥ piṇḍitam anyaduḥkhaṃ |janmaikam ālokayate gataṃ
tvacinto viparyayāt tasya tu bodhisatvaḥ || 40 ||

yatprema yā vatsalatā prayogaḥ satveṣv akhedaś ca jinātmajānāṃ |āścaryam etat paramaṃ bhaveṣu
na caiva satvātmasamān abhāvāt || 41 ||

ebhiḥ pañcabhiḥ ślokair darśanamārgalābhino bodhisatvasya māhātmyodbhāvanaṃ | anarthamayātmadṛṣṭir
yā kliṣṭā satkāyadṛṣṭiḥ | mahātmadṛṣṭir iti mahārthā yā sarvasatveṣv ātmasamacittalābhātmadṛṣṭiḥ
| sā hi sarvasatvārthakriyāhetutvāt mahārthā | vinātmadṛṣṭyā anarthamayyātmadṛṣṭir
mahārthā yā vināpi duḥkhena svasaṃtānajena suduḥkhitā sarvasatvasaṃtānajena | yo vimuktacitto
darśanaprahātavyebhyaḥ parayā vimuktyānuttareṇa yānena | baddhaś ca gāḍhāyatabandhanena
sarvasatvasāṃntāniṃkena duḥkhasya paryantaṃ na paśyati svadhātor anantatvād ākāśavat
prayujyate ca duḥkhasyāntakriyāyai satvānāṃ karoti caiva tām aprameyāṇāṃ satvānāṃ | viparyayāt
tasya tu bodhisatvaḥ sa hi saṃpiṇḍitasarvasatvaduḥkhaṃ yāval lokagatam udvoḍhuṃ samarthaḥ
| yā satveṣu bodhisatvasya priyatā yā ca hitasukhaiṣitā yaś ca tadarthaṃ prayogo
yaś cittaprayuktasyākheda etat sarvam āścaryaṃ paramaṃ lokeṣu | na caivāścaryaṃ satvānām ātmasamānatvāt
|

tato ’sau bhāvanāmārge pariśiṣṭāsu bhūmiṣu |jñānasya dvividhasyeha bhāvanāyai prayujyate ||
42 ||

nivirkalpaṃ ca tajjñānaṃ buddhadharmaviśodhakaṃ |anyad yathāvyavasthānaṃ satvānāṃ paripācakaṃ
|| 43 ||

bhāvanāyāś ca niryāṇaṃ dvayasaṃkhyeyasamāptitaḥ |paścimāṃ bhāvanām etya bodhisatvau ’bhiṣiktakaḥ
|| 44 ||

vajropamaṃ samādhānaṃ vikalp_abhedyam etya ca |niṣṭhāśrayaparāvṛttiṃ sarvāvaraṇanirmalāṃ ||
45 ||

sarvākārajñatāṃ caiva labhate ’nuttaraṃ padaṃ |yatra sthaḥ sarvasatvānāṃ hitāya pratipadyate
|| 46 ||

ebhir bhāvanāmārgaḥ paridīpitaḥ | dvividhaṃ jñānaṃ | nirvikalpaṃ ca yenātmano buddhadharmāṇ
viśodhayati | yathāvyavasthānaṃ ca lokottarapṛṣṭhalabdhaṃ laukikaṃ yena satvān paripācayati
| asaṃkhyeyadvayasya samāptau paścimāṃ bhāvanām āgamyāvasānagatām abhiṣikto vajropamaṃ samādhiṃ
labhate | vikalpānuśayābhedyārthena vajropamaḥ | tato niṣṭhāgatām āśrayaparāvṛttiṃ
labhate sarvakleśajñeyāvaraṇanirmalāṃ | sarvākārajñatāṃ cānuttarapadaṃ yatrastho yāvat saṃsāram
abhisaṃbodhinirvāṇasaṃdarśanādibhiḥ satvānāṃ hitāya pratipadyate |

kathaṃ tathā durlabhadarśane munau bhaven mahārthaṃ na hi nityadarśanaṃ |bhṛśaṃ samāpyāyitacetasaḥ
sadā prasādavegair asamaśravodbhavaiḥ || 47 ||

apracodyamānaḥ satataṃ ca saṃmukhaṃ tathāgatair dharmasumukhe vyavasthitaḥ |nigṛhya keśeṣv iva
doṣagahvarāt nikṛṣya bodhau sa balān niveśyate || 48 ||

sa sarvalokaṃ suviśuddhadarśanair akalpabodhair abhibhūya sarvathā |mahāndhakāraṃ vidhamayya
bhāsate jaganmahāditya ivātyudārataḥ || 49 ||

ebhis tribhiḥ ślokair avavādamāhātmyaṃ darśayati | yo hi dharmamukhaśrotasy avavādaṃ labhate
tasya nityaṃ buddhadarśanaṃ bhavati | tataś cāsamaṃ dharmaśravaṇaṃ | yato ’syātyarthaṃ prasādaḥ
prasādavegair āpyāyitacetasas tannityadarśanaṃ buddhānāṃ mahārthaṃ bhavati | śeṣaṃ
gatārthaṃ |

buddhāḥ samyakpraśaṃsāṃ vidadhati satataṃ svārthasamyakprayukte nindām īrṣyāprayukte sthitivicayapare
cāntarāyānukūlān |dharmān sarvaprakārān vidhivad iha jinā darśayanty agrasatve yān
varjyāsevya yoge bhavati vipulatā saugate śāsane ’smim || 50 ||

caturvidhām anuśāsanīm etena ślokena darśayati | adhiśīlam adhikṛtya samyaksvārthaprayukte bodhisatve
praśaṃsāvidhānataḥ | adhicittam adhiprajñaṃ cādhikṛtya sthitivicayapare tadantarāyāṇāṃ
tadanukūlānāṃ ca sarvaprakārāṇāṃ dharmāṇāṃ deśanataḥ | yān varjyāsevyety antarāyān
anukūlāṃś ca yathākramaṃ | yoga iti śamathavipaśyanābhāvanāyāṃ |

iti satataśubhācayaprapūrṇaḥ suvipulam etya sa cetasaḥ samādhiṃ |munisatatamahāvavādalabdho
bhavati guṇārṇavapārago ’grasatvaḥ || 51 ||

nigamaśloko gatārthaḥ |

mahāyānasūtrālaṃkāre avavādānuśāsanyadhikāraś caturdaśaḥ

pañcadaśo ’dhikāraḥ

uddānamadhimukter bahulatā dharmaparyeṣṭideśane |pratipattis tathā samyagavavādānuśāsanaṃ ||
1 ||

upāyasahitakarmavibhāge catvāraḥ ślokāḥ |

yathā pratiṣṭhā vanadehiparvatapravāhinīnāṃ pṛthivī samantataḥ |tathaiva dānādiśubhasya sarvato
budheṣu karma trividhaṃ nirucyate || 2 ||

anena ślokena samutthānopāyaṃ darśayati | sarvaprakārasya dānādiśubhasya pāramitābodhipakṣādikasya
karmatrayasamutthitatvāt | budheṣv iti bodhisatveṣu | vanādigrahaṇam upabhojyāsthirasthiravastunidarśanārthaṃ
|

suduṣkaraiḥ karmabhirudyatātmānāṃ vicitrarūpair bahukalpanirgataiḥ |na kāyavākcittamayasya karmaṇo
jinātmajānāṃ bhavatīha saṃnatiḥ || 3 ||

yathā viṣāc chastramahāśanād ripor nivārayed ātmahitaḥ svam āśrayaṃ |nihīnayānād vividhāj jinātmajo
nivārayet karma tathā trayātmakaṃ || 4 ||

ābhyāṃ ślokābhyāṃ vyutthānopāyaṃ darśayati | mahāyānakhedānyayānapātavyutthānād yathākramaṃ
| saṃnatiḥ kheda ity arthaḥ | viṣādisādharmyaṃ hīnayānapratisaṃyuktasya karmaṇo hīnayānacittapariṇāmanāt
mahāyāne kuśalamūlasamucchedanāt anutpannakuśalamūlānutpādāya | utpannakuśalamūlasya
dhvaṃsanāt | buddhatvasaṃpatprāptivibandhanāc ca |

na karmiṇaḥ karma na karmaṇaḥ kriyāṃ sadāvikalpaḥ samudīkṣate tridhā |tato ’sya tatkarma viśuddhipāragaṃ
bhavaty anantaṃ tadupāyasaṃgrahāt || 5 ||

anena ślokena caturthena viśuddhyupāyaṃ karmaṇo darśayati | maṇḍalapariśuddhitaḥ kartṛkarmakriyāṇām
anupalambhāt | anantam ity akṣayaṃ |

mahāyānasūtrālaṃkāre upāyasahitakarmādhikāraḥ pañcadaśaḥ

ṣoḍaśo ’dhikāraḥ

pāramitāprabhedasaṃgrahe uddānaślokaḥ |sāṃkhyātha tallakṣaṇam ānupūrvī niruktir abhyāsaguṇaś
ca tāsāṃ |prabhedanaṃ saṃgrahaṇaṃ vipakṣo jñeyo guṇo ’nyonyaviniścayaś ca || 1 ||

saṃkhyāvibhāge ṣaṭ ślokāḥ |

bhogātmabhāvasaṃpatparicārārambhasaṃpadabhyudayaḥ |kleśāvaśagatvam api ca kṛtyeṣu sadāviparyāsaḥ
|| 2 ||

iti prathamaḥ | tatra catasṛbhiḥ pāramitābhiś caturvidho ’bhyudayaḥ | dānena bhogasaṃpat | śīlenātmabhāvasaṃpat
| kṣāntyā paricārasaṃpat | tathā hi tadāsevanād āyatyād bahujanasupriyo
bhavati | vīryeṇārambhasaṃpat sarvakarmāntasaṃpattitaḥ | pañcamyā kleśāvaśagatvaṃ dhyānena
kleśaviṣkambhanāt | ṣaṣṭyā kṛtyeṣv aviparyāsaḥ sarvakāryayathābhūtaparijñānāt | ity abhyudayaḥ
tatra cāsaṃkleśamaviparītakṛtyārambhaṃ cādhikṛtya ṣaṭ pāramitā vyavasthitāḥ |

satvārtheṣu suyuktas tyāgānupaghātamarṣaṇaiḥ kurute |sanidānasthitimuktyā ātmārthaṃ sarvathā
carati || 3 ||

iti dvitīyaḥ | satvārtheṣu samyakprayukto bodhisatvas tisṛbhir dānaśīlakṣāntipāramitābhir yathākramaṃ
tyāgenānupaghātenāupaghātamarṣaṇena ca satvārthaṃ kurute | tisṛbhiḥ sanidānatayā
cittasthityā vimuktyā ca sarvaprakāram ātmārthaṃ carati | vīryaṃ niśritya yathākramaṃ dhyānaprajñābhyāsamāhitasya
cittasya samavadhānāt samāhitasya mocanāt | iti parārtham ātmārthaṃ
cārabhya ṣaṭ pāramitāḥ |

avighātair aviheṭhair viheṭhasaṃmarṣaṇaiḥ kriyākhedaiḥ |āvarjanaiḥ sulapitaiḥ parārtha ātmārtha
etasmāt || 4 ||

iti tṛtīyaḥ | dānādibhirbodhisatvasya sakalaḥ parārtho bhavati | yathākrama pareṣām upakaraṇāvighātai
| aviheṭhaiḥ viheṭhanāmarṣaṇaiḥ | sāhāyyakriyāsvakhedaiḥ ṛddhyādiprabhāvāvarjanaiḥ
subhāṣitasulapitaiś ca saṃśayacchedanāt | etasmāt parārthāt bodhisatvasyātmārtho bhavati
| parakāryasvakāryatvān mahābodhiprāptitaś ca | iti sakalaparārthādhikārāt ṣaṭ pāramitāḥ
|

bhogeṣu cānabhiratis tīvrā gurutādvaye akhedaś ca |yogaś ca nirvikalpaḥ samas tam idam uttamaṃ
yānaṃ || 5 ||

iti caturthaḥ | dānena bodhisatvasya bhogeṣv abhiratir nirapekṣatvāt | śīlasamādānena bodhisatvaśikṣāsu
tīvrā gurutā | kṣāntyā vīryeṇa cākhedo dvaye yathākramaṃ duḥkhe ca satvāsatvakṛte
kuśalaprayoge ca | dhyānaprajñāyāṃ nirvikalpo yogaḥ śamathavipaśyanāsaṃgṛhītaḥ | etāvac
ca samastamahāyānasaṃgrahādhikārāt ṣaṭ pāramitāḥ |

viṣayeṣv asaktimārgas tadāptivikṣepasaṃyameṣv aparaḥ |satvāvisṛjanavardhana āvaraṇaviśodhaneṣv
aparaḥ || 6 ||

iti pañcamaḥ | tatra dānaṃ viṣayeṣv asaktimārgas tyāgābhyāsena tatsaktivigamāt | śīlaṃ tadāptivikṣepasaṃyameṣu
bhikṣusaṃvarasthasya viṣayāprāptaye sarvakarmāntavikṣepāṇām apravṛtteḥ
| kṣāntiḥ satvānutsarge sarvopakāraduḥkhānudvegāt | vīryaṃ kuśalavivardhana ārabdhavīryasya
tadvaddhigamanāt | dhyānaṃ prajñā cāvaraṇaviśodhaneṣu mārgas tābhyāṃ kleśajñeyāvaraṇaviśodhanāt
| mārga ity upāyaḥ | evaṃ sarvakāramārgādhikārāt ṣaṭ pāramitāḥ |

śikṣātrayam adhikṛtya ca ṣaḍ pāramitā jinaiḥ samākhyātāḥ |ādyā tisro dvedhā antyadvayatas tisṛṣv
ekā || 7 ||

iti ṣaṣṭhaḥ | tatrādyā adhiśīlaṃ śikṣā tisraḥ pāramitāḥ sasaṃbhārasaparivāragrahaṇāt | dānena
hi bhoganirapekṣaḥ śīlaṃ samādatte samāttaṃ ca kṣāntyā rakṣaty ākruṣṭāpratyākrośanādibhiḥ
| dvidhety adhicittam adhiprajñaṃ ca śikṣā sā antena dvayena saṃgṛhītā yathākramaṃ dhyānena
prajñayā ca | tisṛṣv api śikṣāsv ekā vīryapāramitā veditavyā | sarvāsāṃ vīryasahāyatvāt
| lakṣaṇavibhāge ślokāḥ ṣaṭ |

dānaṃ vipakṣahīnaṃ jñānena gataṃ ca nirvikalpena |sarvecchāparipūrakam api satvavipācakaṃ tredhā
|| 8 ||

bodhisatvānāṃ dānaṃ caturvidhalakṣaṇaṃ | vipakṣahīnaṃ tātparyasya prahīṇatvāt | nirvikalpajñānasahagataṃ
dharmanairātmyaprativedhayogāt sarvecchāparipūrakaṃ yo yad icchati tasmai tasya
dānāt | satvaparipācakaṃ tredhā dānena satvān saṃgṛhya triṣu yāneṣu yathābhavyaniyojanāt
|

śīlaṃ vipakṣahīnaṃ jñānena gataṃ ca nirvikalpena |sarvecchāparipūrakam api satvavipācakaṃ tredhā
|| 9 ||

kṣāntirvipakṣahīnā jñānena gatā ca nirvikalpena |sarvecchāparipūrā api satvavipācikā tredhā
|| 10 ||

vīryaṃ vipakṣahīnaṃ jñānena gataṃ ca nivikalpena |sarvecchāparipūrakam api satvāvipācakaṃ tredhā
|| 11 ||

dhyānaṃ vipakṣahīnaṃ jñānena gataṃ ca nirvikalpena |sarvecchāparipūrakam api satvavipācakaṃ
tredhā || 12 ||

prajñā vipakṣahīnā jñānena gatā ca nirvikalpena |sarvecchāparipūrā api satvavipācikā tredhā
|| 13 ||

yathā dānalakṣaṇaṃ caturvidham evaṃ śīlādīnāṃ veditavyaṃ | eṣāṃ tu vipakṣā dauḥśīlyaṃ krodhaḥ
kauśīdyaṃ vikṣepo dauṣprajñyaṃ yathākramaṃ | sarvecchāparipūrakatvaṃ śīlādibhiḥ pareṣāṃ
sarvakāyavāksaṃyamāparādhamarṣaṇasāhāyyamanorathasaṃśayacchedanecchāparipūraṇāt | satvaparipācakatvaṃ
śīlādibhir āvarjya triṣu yāneṣu paripācanāt | anukramavibhāge ślokaḥ |

pūrvottaraviśrayataś cotpattes tatkrameṇa nirdeśaḥ |hīnotkarṣasthānād audārikasūkṣmataś cāpi
|| 14 ||

tribhiḥ kāraṇais teṣāṃ dānādīnāṃ krameṇa nirdeśaḥ | pūrvasaṃniśrayeṇottarasyotpatteḥ | bhoganirapekṣo
hi śīlaṃ samātte śīlavān kṣamo bhavati kṣamāvān vīryam ārabhate ārabdhavīryaḥ samādhim
utpādayati samāhitacitto yathābhūtaṃ prajānāti | pūrvasya ca hīnatvāt uttarasyotkarṣasthānatvāt
| hīnaṃ hi dānam utkṛṣṭaṃ śīlam evaṃ yāvad dhīnaṃ dhyānam utkṛṣṭā prajñeti |
pūrvasya cāudārikatvād uttarasya sūkṣmatvāt | audārikaṃ hi dānaṃ supraveśatvāt sukaratvāc
ca | sūkṣmaṃ śīlaṃ tato duṣpraveśatvād duṣkaratvāc ca | evaṃ yāvad audārikaṃ dhyānaṃ sūkṣmā
prajñeti | nirvacanavibhāge ślokaḥ |

dāridyasyāpanayāc chaityasya ca lambhanāt kṣayāt kruddheḥ |varayogamanodhāraṇaparamāthajñānataś
coktiḥ || 15 ||

dāridryam apanayatīti dānaṃ | śaityaṃ lambhayatīti śīlaṃ tadvato viṣayanimittakleśaparidāhābhāvāt
kṣayaḥ kruddher iti kṣāntis tayā krodhakṣayāt | vareṇa yojayatīti vīryaṃ kuśaladharmayojanāt
| dhārayaty adhyātmaṃ mana iti dhyānaṃ | paramārtha jānāty anayeti prajñā | bhāvanāvibhāge
ślokaḥ |

bhāvanopadhim āśritya manaskāraṃ tathāśayaṃ |upāyaṃ ca vibhutvaṃ ca sarvāsām eva kathyate ||
16 ||

pañcavidhā pāramitābhāvanā | upadhisaṃniśritā | tatropadhisaṃniśritā caturākārā hetusaṃniśritā
yo gotrabalena pāramitāsu pratipattyabhyāsaḥ | vipākasaṃniśritā ya ātmabhāvasaṃpattibalena
| praṇidhānasaṃniśritā yaḥ pūrvapraṇidhānabalena | pratisaṃkhyānasaṃniśritā yaḥ prajñābalena
pāramitāsu pratipattyabhyāsaḥ | manasikārasaṃniśritā pāramitābhāvanā caturākārā | adhimuktimanaskāreṇa
sarvapāramitāpratisaṃyuktaṃ sūtrāntam adhimucyamānasya | āsvādanāmanaskāreṇa
labdhāḥ pāramitā āsvādayato guṇasaṃdarśayogena | anumodanāmanaskāreṇa sarvalokadhātuṣu
sarvasatvānāṃ dānādikam anumodamānasya | abhinandanāmanaskāreṇātmanaḥ satvānāṃ cānāgataṃ
pāramitāviśeṣam abhinandamānasya | āśayasaṃniśritā pāramitābhāvanā ṣaḍākārā | atṛptāśayena
vipulāśayena muditā–āśayena upakārāśayena nirlepāśayena kalyāṇāśayena ca | tatra bodhisatvasya
dāne ’tṛptāśayo yad bodhisatva ekasatvasyaikakṣaṇe gaṃgānadīvālukāsamān lokadhātūn
saptaratnaparipūrṇān kṛtvā pratipādayet | gaṃgānadīvālikāsamāṃś cātmabhāvān | evaṃ ca pratikṣaṇaṃ
gaṃgānadīvālikāsamān kalpān pratipādayet | yathā caikasya satvasyaivaṃ yāvān satvadhātur
anuttarāyāṃ samyaksaṃbodhau paripācayitavyas tam anena paryāyeṇa pratipādayet | atṛpta
eva bodhisatvasya dānāśaya iti | ya evaṃrūpa āśayo ’yaṃ bodhisatvasya dāne ’tṛptāśayaḥ
| na ca bodhisatva evaṃrūpāṃ dānaparaṃparāṃ kṣaṇamātram api hāpayati | na vicchinattyā
bodhimaṇḍaniṣadanād iti | ya evaṃrūpa āśayo ’yaṃ bodhisatvasya dāne vipulāśaya iti | muditataraś
ca bodhisatvo bhavati tān satvān dānena tathānugṛhṇan | na tv eva te satvās tena dānenānugṛhyamāṇā
iti | ya evaṃrūpa āśayo ’yaṃ bodhisatvasya dāne muditā＿āśayaḥ | upakārakatarāṃś
ca sa bodhisatvas tān satvān ātmanaḥ samanupaśyati | yeṣāṃ tathā dānenopakaroti nātmānaṃ
| teṣām anuttarasamyaksaṃbodhyupastambhatām upādāya iti | ya evaṃrūpa āśayo ’yaṃ āśayaḥ
| na ca bodhisatvaḥ satveṣu tathā vipulam api dānamayaṃ puṇyam abhisaṃskṛtya pratikāreṇa
vā artho bhavati vipākena vā iti | ya evaṃrūpa āśayo ’yaṃ bodhisatvasya dānapāramitābhāvanāyāṃ
nirlepāśayaḥ | yadbodhisatvas ātmanaḥ | sarvasatvasādhāraṇaṃ ca kṛtvānuttarāyāṃ samyaksaṃbodhau
pariṇāmayati iti | ya evaṃrūpa āśayo ’yaṃ bodhisatvasya dānapāramitābhāvanāyāṃ
kalyāṇāśayaḥ | tatra bodhisatvasya śīlapāramitābhāvanāyāṃ yāvat prajñāpāramitābhāvanāyām
atṛptāśayaḥ | yad bodhisatvo gaṃgānadīvālikāsameṣv ātmabhāveṣu gaṃgānadīvālikāsamakalpāyuṣpramāṇeṣu
sarvāupakaraṇanirantaravighātī trisāhasramahāsāhasralokadhātāv agnipratipūrṇe caturvidham
īryāpathaṃ kalpayann ekaṃ śīlapāramitākṣaṇaṃ yāvat prajñāpāramitākṣaṇaṃ bhāvayed
etena paryāyeṇa yāvāṃś chīlaskandho yāvān ca prajñāsakandho yenānuttarāṃ samyaksaṃbodhim
abhisaṃbudhyate śīlaskandhaṃ yāvat prajñāskandhaṃ bhāvayed atṛpta eva bodhisatvasya śīlapāramitābhāvanāyām
āśayo yāvat prajñāpāramitābhāvanāyām āśaya iti | ya evaṃrūpa āśayo ’yaṃ
bodhisatvasya śīlapāramitābhāvanāyām atṛptāśayo yāvat prajñāpāramitābhāvanāyām āśayaḥ | yadbodhisatvāstāṃ
śīlapāramitābhāvanāparaṃparāṃ yāvat prajñāpāramitābhāvanā paraṃparāmā bodhimaṇḍaniṣadanān
na sraṃsayati na vicchinatti iti | ya evaṃrūpa āśayo ’yaṃ bodhisatvasya śīlapāramitābhāvanāyāṃ
yāvat prajñāpāramitābhāvanāyāṃ vipulāśayaḥ | muditataraś ca bodhisatvo
bhavati tayā śīlapāramitābhāvanayā yāvat prajñāpāramitābhāvanayā satvānanugṛhlan | na tv
eva te satvā anugṛhyamāṇā iti | ya evaṃrūpa āśyo ’yaṃ bodhisatvasya śīlapāramitābhāvanāyāṃ
yāvat prajñāpāramitābhāvanāyāṃ muditāśayaḥ | upakārakatarāṃś ca bodhisatvastān satvānātmanaḥ
samanupaśyati | yeṣāṃ tathā śīlapāramitābhāvanayā yāvat prajñāpāramitābhāvanayā upakaroti
nātmānaṃ | teṣām anuttarasamyaksaṃbodhyupastambhatām upādāya iti | ya evaṃrūpa āśayo
’yaṃ bodhisatvasya śīlapāramitābhāvanāyāṃ yāvat prajñāpāramitābhāvanāyām upakārāśayaḥ | na
ca bodhisatvastathā vipulam api śīlapāramitābhāvanāmayaṃ yāvat prajñāpāramitābhāvanāmayaṃ
puṇyam abhisaṃskṛtya pratikāreṇa vārtho bhavati vipākena vā iti | ya evaṃrūpa āśayo ’yaṃ
bodhisatvasya śīlapāramitābhāvanāyāṃ yāvat prajñāpāramitābhāvanāyāṃ nirlepāśayaḥ | tatra yad
bodhisatva evaṃ śīlapāramitābhāvanāmayasya yāvat prajñāpāramitābhāvanāmayapuṇyaskandhasya
vipākaṃ satveṣv evābhinandati nātmanaḥ | sarvasatvasādhāraṇaṃ ca kṛtvānuttarāyāṃ samyaksambodhau
pariṇāmayatīti | ya evaṃrūpa āśayo ’yaṃ bodhisatvasya śīlapāramitābhāvanāyāṃ yāvat
prajñāpāramitābhāvanāyāṃ kalyāṇāśayaḥ | upāyasaṃniśritā bhāvanā tryākārā | nirvikalpena
jñānena trimaṇḍalapariśuddhipratyavekṣaṇatām upādāya | tathā hi sa upāyaḥ sarvamanasikārāṇām
abhiniṣpattaye | vibhutvasaṃniśritā pāramitābhāvanā tryākārā | kāyavibhutvataḥ | caryāvibhutvataḥ
| deśanāvibhutvataś ca | tatra kāyavibhutvaṃ tathāgate dvau kāyau draṣṭavyau svābhāvikaḥ
sāṃbhogikaś ca | tatra caryāvibhutvaṃ nairmāṇikaḥ kāyo draṣṭavyaḥ | yena sarvākārāṃ
sarvasatvānāṃ sahadhārmikacaryāṃ darśayati | deśanāvibhutvaṃ ṣaṭpāramitāsarvākāradeśanāyām
avyāghātaḥ | prabhedasaṃgrahe dvādaśa ślokāḥ | dānādīnāṃ pratyekaṃ ṣaḍarthaprabhedataḥ
| ṣaḍarthāḥ svabhāvahetuphalakarmayogavṛttyarthāḥ | tatra dānaprabhede dvau ślokau |

pratipādanam arthasya cetanā mūlaniścitā |bhogātmabhāvasaṃpattī dvayānugrahapūrakaṃ || 17 ||

amātsaryayutaṃ tac ca dṛṣṭadharmāmiṣābhaye |dānam eva parijñāya paṇḍitaḥ samudānayet || 18 ||

arthapratipādanaṃ pratigrāhakeṣu dānasya svabhāvaḥ | alobhādisahajā cetanā hatuḥ | bhogasaṃpattir
ātmabhāvasaṃpattiś cāyurādisaṃgṛhītā phalaṃ pañcasthānasūtravat | svaparānugraho mahābodhisaṃbhāraparipūriś
ca karma | amātsaryayogo amatsariṣu vartate | dṛṣṭadharmāmiṣābhayapradānaprabhedena
ceti vṛttiḥ | śīlaprabhede dvau ślokau |

ṣaḍaṅgaśamabhāvāntaṃ sugatisthitidāyakaṃ |pratiṣṭhāśāntanirbhītaṃ puṇyasaṃbhārasaṃyutaṃ || 19
||

saṃketadharmatālabdhaṃ saṃvarastheṣu vidyate |śīlam evaṃ parijñāya paṇḍitaḥ samudānayet || 20
||

ṣaḍaṅgam iti svabhāvaḥ | ṣaḍaṅgīti śīlavān viharati yāvat samādāya śikṣate śikṣāpadeṣv iti |
śamabhāvāntam iti hetuḥ | nirvāṇābhiprāyeṇa samādānāt | sugatisthitidāyakam iti phalaṃ |
śīlena sugatigamanāt | avipratisārādikrameṇa cittasthitilābhāc ca | pratiṣṭhāśāntanirbhītam
iti karma | śīlaṃ hi sarvaguṇānāṃ pratiṣṭhā bhavati | kleśaparidāhaśāntyā ca śāntaṃ | prāṇātipātādipratyayānāṃ
ca bhayāvadyavairāṇām aprasavān nirbhotaṃ | puṇyasaṃbhārasaṃyutam iti
yogaḥ sarvakālaṃ kāyavāṅmanaskarmasamāvaraṇāt | saṃketadharmatālabdhaṃ saṃvarastheṣu vidyata
iti vṛttis tatra saṃketalabdhaṃ prātimokṣasaṃvarasaṃgṛhītaṃ | dharmatāpratilabdhaṃ dhyānānāsravasaṃvarasaṃgṛhītam
eṣāsya prabhedavṛttiḥ trividhena prabhedena vartanāt | saṃvarastheṣu
vidyata ity ācāravṛttiḥ | kṣāntiprabhede dvau ślokau |

marṣādhivāsanajñānaṃ kāruṇyād dharmasaṃśrayāt |pañcānuśaṃsam ākhyātaṃ dvayor arthakaraṃ ca tat
|| 21 ||

tapaḥ prābalyasaṃyuktaṃ teṣu tattrividhaṃ mataṃ |kṣāntim evaṃ parijñāya paṇḍitaḥ samudānayet
|| 22 ||

marṣādhivāsajñānam iti trividhiyāḥ kṣānteḥ svabhāvaḥ | apakāramarṣaṇakṣānter marṣaṇāṃ marṣa
iti kṛtvā | duḥkhādhivāsakṣānter dharmanidhyānakṣānteś ca yathākramaṃ | kāruṇyād dharmasaṃśrayād
iti hetuḥ | dharmasaṃśrayaḥ punaḥ | śīlasamādānaṃ śrutaparyavāptiś ca | pañcānuśaṃsam
ākhyātam_iti phalaṃ | yathoktaṃ sūtre | pañcānuśaṃsāḥ kṣāntau | na vairabahulo bhavati
| na bhedabahulo bhavati | sukhasaumanasya bahulo bhavati | avipratisārī kālaṃ karoti | kāyasya
na bhedāt sugatau svargaloke deveṣūpapadyate iti | dvayor arthakaraṃ ca tad iti marṣādhivāsanam
ity adhikṛtaṃ idaṃ karma | yathoktaṃ |dvayor arthaṃ sa kurūte ātmanaś ca parasya
ca |yaḥ paraṃ kupitaṃ jñātvā svayaṃ tatropaśāmyati || iti ||tapaḥprābalyasaṃyuktam iti
yogaḥ | yathoktaṃ | kṣāntiḥ paramaṃ tapa iti | teṣu tad ity ādhāravṛttiḥ kṣamiṣu tadvṛtteḥ
| trividhaṃ matam iti prabhedavṛttis trividhakṣāntiprabhedena yathoktaṃ prāk | vīryaprabhede
dvau ślokau |

utsāhaḥ kuśale samyak śraddhācchandapratiṣṭhitaḥ |smṛtyādiguṇavṛddhau ca saṃkleśaprātipakṣikaḥ
|| 23 ||

alobhādiguṇopetas teṣu saptavidhaś ca saḥ |vīryam eva parijñāya paṇḍitaḥ samudānayeta || 24
||

utsāhaḥ kuśale samyag iti svabhāvaḥ | kuśala iti tadanyakṛtyotsāhavyudāsātha samyag ity anyatīrthikamokṣārthotsāhavyudāsārthaṃ
| śraddhāc chandapratiṣṭhita iti hetuḥ śraddadhāno hy atīva
vīryam ārabhati | smṛtyādiguṇavṛddhāv iti phalaṃ | ārabdhavīryasya smṛtisamādhyādiguṇodbhavāt
| saṃkleśaprātipakṣika iti karma | yathoktaṃ ārabdhavīryas tu sukhaṃ viharaty avyavakīrṇaḥ
pāpakair akuśalair dharmair iti | alobhādiguṇopeta iti yogaḥ | teṣv ity ārabdhavīryeṣu
iyam ādhāravṛttiḥ | saptavidha iti prabhedavṛttiḥ | sa punar adhiśīlādiśikṣātraye kāyikaṃ
cetasikaṃ ca sātatyena satkṛtya ca yad vīryaṃ | dhyānaprabhede dvau ślokau |

sthitiś cetasa adhyātmaṃ smṛtivīryapratiṣṭhitaṃ |sukhopapattaye ’bhijñāvihāravaśavartakam ||
25 ||

dharmāṇāṃ pramukhaṃ teṣu vidyate trividhaś ca saḥ |dhyānam evaṃ parijñāya paṇḍitaḥ samudānayet
|| 26 ||

sthitiś cetasa adhyātmam iti svabhāvaḥ | smṛtivīryapratiṣṭhitam iti hetuḥ | ālambanāsaṃpramoṣe
sati vīryaṃ niśritya samāpattyabhinirhārāt | sukhopapattaye iti phalaṃ dhyānasyāvyābādhopapattiphalatvāt
| abhijñāvihāravaśavartakam iti karma | dhyānenābhijñāvaśavartanāt | āryadivyabrāhmavihāravaśavartanāc
ca | dharmāṇāṃ pramukham iti prāmukhyena yogaḥ | yathoktaṃ
| samādhipramukhāḥ sarvadharmā iti | teṣu vidyata iti dhyāyiṣv iyam ādhāravṛttiḥ | trividhaś
ca sa iti savitarkaḥ savicāraḥ avitarko vicāramātraḥ | avitarko avicāraḥ | punaḥ prītisahagataḥ
| sātasahagataḥ | upekṣāsahagataś ca | iyaṃ prabhedavṛttiḥ | prajñāprabhede dvau
ślokau |

samyakpravicayo jñeyaḥ śasamādhānapratiṣṭhitaḥ |suvimokṣāya saṃkleśāt prajñājīvasudeśanaḥ ||
27 ||

dharmāṇām uttaras teṣu vidyate trividhaś ca saḥ |prajñām evaṃ parijñāya paṇḍitaḥ samudānayet
|| 28 ||

samyak pravicayo jñeya iti svabhāvaḥ | samyag iti na mithyā jñeya iti laukikakṛtyasamyakpravicayavyudāsārthaṃ
| samādhānapratiṣṭhita iti hetuḥ | samāhitacitto yathābhūtaṃ prajānāti |
yasmāt suvimokṣāya saṃkleśād iti phalaṃ | tena hi saṃkleśāt suvimokṣo bhavati | laukikahīnalokottaramahālokottareṇa
pravicayena | prajñājīvasudeśana iti prajñājīvaḥ sudeśanā cāsya
karma | tena hy anuttaraprajñā jīvakānāṃ jīvati | samyag dharma deśayatīti | dharmāṇām uttara
ity uttaratvena yogaḥ | yathoktaṃ | prajñottarāḥ sarvadharmā iti | teṣu vidyate trividhaś
ca sa iti vṛttiḥ | prājñeṣu vartanāt trividhena ca prabhedena | laukiko hīnalokottaro
mahālokottaraś ca | uktaḥ pratyekaṃ dānādīnāṃ ṣaḍarthaprabhedena prabhedaḥ | saṃgrahavibhāge
ślokaḥ |

sarve śuklā dharmā vikṣiptasamāhitobhayā jñeyāḥ |dvābhyāṃ dvābhyāṃ dvābhyāṃ pāramitābhyāṃ parigṛhītāḥ
|| 29 ||

sarve śuklā dharmā dānādidharmāḥ | tatra vikṣiptā dvābhyāṃ pāramitābhyāṃ saṃgṛhītāḥ prathamābhyāṃ
dānasamādānaśīlayor asamāhitatvāt | samāhitā dvābhyāṃ paścimābhyāṃ dhyānayathābhūtaprajñayoḥ
samāhitatvāt | ubhaye dvābhyāṃ kṣāntivīryābhyāṃ | tayoḥ samāhitāsamāhitatvāt | vipakṣavibhāge
ślokāḥ ṣaṭ |

na ca saktaṃ na ca saktaṃ na ca saktaṃ saktam eva na ca dānaṃ |na ca saktaṃ na ca saktaṃ na
ca saktaṃ bodhisatvānām || 30 ||

saptavidhā saktir dānasya vipakṣaḥ | bhogasaktiḥ vilambanaśaktiḥ tanmātrasaṃtuṣṭisaktiḥ pakṣapātasaktiḥ
pratikārasaktiḥ vipākasaktiḥ | vipakṣasaktistu tadvipakṣalābhānuśayāsamudghātāt
| vikṣepasaktiś ca | sa punar vikṣepo dvividhaḥ | manasikāravikṣepaś ca hīnayānaspṛhaṇāt
| vikalpavikṣepaś ca dāyakapratigrāhakadānavikalpanāt | ataḥ saptavidhasaktimuktatvāt saptakṛtvo
dānasyāsaktatvam uktaṃ |

na ca saktaṃ na ca saktaṃ na ca saktaṃ saktam eva na ca śīlaṃ |na ca saktaṃ na ca saktaṃ na
ca saktaṃ bodhisatvānām || 31 ||

na ca saktā na ca saktā na ca saktā saktikā na kṣāntiḥ |na ca saktā na ca saktā na ca saktā
bodhisatvānām || 32 ||

na ca saktaṃ na ca saktaṃ na ca saktaṃ saktam eva ca na vīryaṃ |na ca saktaṃ na ca saktaṃ na
ca saktaṃ bodhisatvānām || 33 ||

na ca saktaṃ na ca saktaṃ na ca saktaṃ saktam eva na ca dhyānaṃ |na ca saktaṃ na ca saktaṃ na
ca saktaṃ bodhisatvānām || 34 ||

na ca saktā na ca saktā na ca saktā saktikā na ca prajñā |na ca saktā na ca sakta na ca saktā
bodhisatvānām || 35 ||

yathā dānāsaktir uktā evaṃ śīle yāvat prajñāyāṃ veditavyā | atra tu viśeṣabhogasaktiparivartena
dauḥśīlyādyāsaktir veditavyā vipakṣasaktis tadvipakṣānuśayāsamudghātanāt | vikalpavikṣepaś
ca yathāyogaṃ trimaṇḍalaparikalpanāt | guṇavibhāge trayoviṃśatiḥ ślokāḥ |

tyaktaṃ buddhasutaiḥ svajīvitam api prāpyārthinaṃ sarvadā kāruṇyāt parato na ca pratikṛtir neṣṭaṃ
phalaṃ prārthitaṃ |dānenaiva ca tena sarvajanatā bodhitraye ropitā dānaṃ jñānaparigraheṇa
ca punar loke ’jñayaṃ sthāpitam || 36 ||

iti subodhaḥ padārthaḥ |

āttaṃ buddhasutair yamodyamamayaṃ śīlatrayaṃ sarvadā svargo nābhimataḥ sametya ca punaḥ saktirna
tatrāhitā |śīlenaiva ca tena sarvajanatā bodhitraye ropitā śīlaṃ jñānaparigraheṇa ca
punar loke ’kṣayaṃ sthāpitam || 37 ||

trividhaṃ śīlaṃ | saṃvaraśīlaṃ | kuśaladharmasaṃgrāhakaśīlaṃ | satvārthakriyāśīlaṃ ca | ekātmakaṃ
yamasvabhāvaṃ | dve udyamasvabhāve |

kṣāntaṃ buddhasutaiḥ suduṣkaramatho sarvāpakāraṃ nṛṇāṃ na svargārtham asaśaktimato na ca bhayān
naivopakārekṣaṇāt |kṣāntyānuttarayā ca sarvajanatā bodhitraye ropitā kṣāntir jñānaparigraheṇa
ca punar loke ’kṣayā sthāpitā || 38 ||

iti | kṣāntyānuttarayā caiti duḥkhādhivāsanakṣāntyā ca parāpakāramarṣaṇakṣāntyā ca yathākramaṃ
|

vīryaṃ buddhasutaiḥ kṛtaṃ nirūpamaṃ saṃnāhayogātmakaṃ hantuṃ kleśagaṇaṃ svato ’pi parataḥ prāptuṃ
ca bodhiṃ parāṃ |vīryeṇaiva ca tena sarvajanatā bodhitraye ropitā vīryaṃ jñānaparigraheṇa
ca punar loke ’kṣayaṃ sthāpitam || 39 ||

iti | saṃnāhavīryaṃ prayogavīryaṃ ca |

dhyānaṃ buddhasutaiḥ samādhibahulaṃ saṃpāditaṃ sarvathā śreṣṭhair dhyānasukhair vihṛtya kṛpayā
hīnāpapattiḥ śritā |dhyānenaiva ca tena sarvajanatā bodhitraye ropitā dhyānaṃ jñānaparigraheṇa
ca punar loke ’kṣayaṃ sthāpitam || 40 ||

iti | samādhiṃbahulam iti anantabodhisatvasamādhisaṃgṛhītaṃ |

jñātaṃ buddhasutaiḥ satatvam akhilaṃ jñeyaṃ ca yat sarvathā saktir naiva ca nirvṛtau prajanitā
buddhaiḥ kutaḥ saṃvṛtau |jñānenaiva ca tena sarvajanatā bodhitraye ropitā jñānaṃ satvaparigraheṇa
punar loke ’kṣayaṃ sthāpitam || 41 ||

iti | satatvaṃ paramārthasaṃgṛhītaṃ sāmānyalakṣaṇaṃ pudgaladharmanairātmyaṃ | jñeyaṃ ca yat
sarvathety anantasvasaṃketādilakṣaṇabhedabhinnaṃ yad ajñeyaṃ | dānādīnāṃ nirvikalpajñānaparigraheṇākṣayatvaṃ
nirupadhiśeṣanirvāṇe ’pi tadakṣayāt | jñānasya punaḥ satvaparigraheṇa karuṇayā
satvānām aparityāgāt | eṣāṃ punaḥ ṣaṇāṃ ślokānāṃ piṇḍārthaḥ saptamena ślokena nirdiṣṭaḥ
|

audāryānāmiṣatvaṃ ca mahārthākṣayatāpi ca |dānādīnāṃ samas taṃ hi jñeyaṃ guṇacatuṣṭayam || 42
||

iti | tatra dānādīnāṃ prathamena pādenodāratā paridīpitā | dvitīyena nirāmiṣatā | tṛtīyena mahārthatāḥ
mahataḥ satvārthasya saṃpādanāt | caturthenākṣayatā ity eṣāṃ guṇacatuṣṭayam ebhiḥ
ślokair veditavyaṃ |

darśanapūraṇatuṣṭiṃ yācanake ’tuṣṭim api samāśastiṃ |abhibhavati sa tāṃ dātā kṛpālurādhikyayogena
|| 43 ||

yācanake hi jane dāyakadarśanāt tataś ca yathā-īpsitaṃ labdhvā manorathaparipūraṇādyā tuṣṭir
utpadyate | atuṣṭiś cādarśanād aparipūraṇāc ca | āśāstiś ca yā taddarśane manorathaparipūraṇe
ca | sā bodhisatvasyādhikotpadyate sarvakālaṃ yācanakadarśanāt tanmanorathaparipūraṇāc
ca | adarśanād aparipūraṇāc cātuṣṭiḥ | ato dātā kṛpālus tāṃ sarvam abhibhavaty ādhikyayogāt
|

prāṇān bhogān dārān satveṣu sadānyatyajanakṛpālutvāt |āmodate nikāmaṃ tadviratiṃ pālayātra katham
|| 44 ||

tebhyo viratiṃ tadviratiṃ parakīyebhyaḥ prāṇabhogadārebhyaḥ | etena trividhāt kāyaduścaritād
viratiśīlaguṇaṃ darśayati |

nirapekṣaḥ samacitto nirbhīḥ sarvapradaḥ kṛpāhetoḥ |mithyāvādaṃ brūyāt paropaghātāya katham
āryaḥ || 45 ||

etena mṛṣāvādād viratiguṇaṃ darśayati | ātmahetor mṛṣāvāda ucyeta kāyajīvitāpekṣayā | parahetor
vā priyajanapremnā | bhayena vā rājādibhayāt | āmiṣakiṃcitkahetor vā lābhārthaṃ | bodhisatvaś
ca svakāyajīvitanirapekṣaḥ | samacittaś ca sarvasatveṣv ātmasamacittatayā | nirbhayaś
ca pañcabhayasamatikrāntatvāt | sarvapradaś cārthibhyaḥ sarvasvaparityāgāt | sa kena hetunā
mṛṣāvādaṃ brūyāt |

samahitakāmaḥ sakṛpaḥ paraduḥkhotpādane ’tibhīrūś ca |satvavinaye suyukteḥ suvidūre trividhavāgdoṣāt
|| 46 ||

bodhisatvaḥ sarvasatveṣu samaṃ hitakāmaḥ sa kathaṃ pareṣāṃ mitrabhedārthaṃ paiśunyaṃ kariṣyatīti
| sakṛpaś ca paraduḥkhāpanayābhiprāyāt | paraduḥkhotpādane cātyarthaṃ bhīruḥ sa kathaṃ
pareṣāṃ duḥkhotpādanārthaṃ paruṣaṃ vakṣyati | satvānāṃ vinaye samyakprayuktaḥ sa kathaṃ
saṃbhinnapralāpaṃ kariṣyati tasmād asau suvidūre trividhavāgdoṣāt paiśunyāt pāruṣyāt saṃbhinnapralāpāc
ca |

sarvapradaḥ kṛpāluḥ pratītyadharmodaye sukuśalaś ca |adhivāsayet katham asau sarvākāraṃ manaḥ
kleśam || 47 ||

abhidhyā vyāpādo mithyādṛṣṭir vā yathākramaṃ | eṣa dauḥśīlyapratipakṣadharmaviśeṣayogāc chīlaviśuddhigūṇo
bodhisatvānāṃ veditavyaḥ |

upakarasaṃjñāmodaṃ hy apakāriṇiparahita saṃjñāṃparahite sadā duḥkhe |labhate yadā kṛpāluḥ kṣamitavyaṃ
tasya kiṃ na syāt || 48 ||

yasya nāpakārisaṃjñā pravartate na duḥkhasaṃjñā |

paraparasaṃjñāpagamāt svato ’dhikatarāt sadā parasnehāt |duṣkaracaraṇāt sakṛpe hy aduṣkaraṃ
vīryaṃ || 49 ||

sakṛpo bodhisatvaḥ | tatra sakṛpe yat parārthaṃ duṣkaracaraṇād vīrthaṃ tadaduṣkaraṃ ca suduṣkaraṃ
ca | katham aduṣkaraṃ | paratra parasaṃjñāpagamāt | svato’dhikatarāc ca sarvadā pareṣu
snehāt | kathaṃ suduṣkaraṃ | yad evaṃ parasaṃjñāpagataṃ ca svatodhikatarasnehaṃ ca tadvīryaṃ
|

alpasukhaṃ hy ātmasukhaṃ līnaṃ parihāṇikaṃ kṣayi samohaṃ |dhyānaṃ mataṃ trayāṇāṃ viparyayād
bodhisatvānām || 50 ||

alpasukhaṃ dhyānaṃ laukikānām ātmasukhaṃ śrāvakapratyekabuddhānāṃ | līnaṃ laukikānāṃ satkāye
śrāvakapratyekabuddhānāṃ ca nirvāṇe | parihāṇikaṃ laukikānāṃ kṣayi śrāvakapratyekabuddhānāṃ
nirupadhiśeṣanirvāṇe tatkṣayāt | samohaṃ sarveṣāṃ yathāyogakliṣṭākliṣṭena mohena | bodhisatvānāṃ
punar dhyānaṃ bahusukham ātmaparasukham alīnamaparihāṇikam akṣayyasamohaṃ ca |

āmoṣais tamasi yathā dīpair nunnaṃ tathā trayajñānaṃ |dinakarakiraṇauriva tu jñānamatulyaṃ kṛpālunām
|| 51 ||

yathā hastāmoṣais tamasi jñānaṃ parīttaviṣayamapratyakṣam_avyaktaṃ ca tathā pṛthagjanānāṃ |
yathāvacarake dīpairjñānaṃ prādeśikaṃ pratyakṣaṃ nātinirmalaṃ tathā śrāvakāṇāṃ pratyekabuddhānāṃ
ca | yathā dinakarakiraṇair jñānaṃ samantāt pratyakṣaṃ sunirmalaṃ ca tathā bodhisatvānāṃ
| ata eva tad atulyaṃ |

āśrayād vastuto dānaṃ nimittāt pariṇāmanāt |hetuto jñānataḥ kṣetrān niśrayāc ca paraṃ matam
|| 52 ||

tatrāśrayo bodhisatvaḥ | vastu āmiṣadānasyādhyātmikaṃ vastu paramaṃ | abhyadānasyāpāyasaṃsārabhītebhyas
tu tadabhayaṃ | dharmadānasya mahāyānaṃ | nimittaṃ karuṇā | pariṇāmanā tena mahābodhiphalaprārthanā
| hetuḥ pūrvadānapāramitābhyāsavāsanā | jñānaṃ nirvikalpaṃ yena trimaṇḍalapariśuddhaṃ
dānaṃ dadāti dātṛdeyapratigrāhakāvikalpanāt | kṣetraṃ pañcavidhaṃ | arthī
duḥkhito niḥpratisaraṇo duścaritacārī guṇavāṃś ca | caturṇām uttaraṃ kṣetraṃ paraṃ | tadabhāve
pañcamaṃ | niśrayas trividho yaṃ niśritya dadāti | adhimuktir manasikāraḥ samādhiś
ca | adhimuktir yathā bhāvanāvibhāge ’dhimuktimanaskāra uktaḥ | manaskāro yathā tatraivāsvādanābhinandanamanaskāra
uktaḥ | samādhir ādir yathā tatraiva vibhutvam uktaṃ | evam āśrayādiparasamayo
dānaṃ paramaṃ | so’yaṃ cāpadeśo veditavyaḥ | yaś ca dadāti yac ca yena ca yasmai
ca yataś ca yasya ca parigraheṇa yatra ca yāvat prakāraṃ tad dānaṃ |

āśrayād vastutaḥ śīlaṃ nimittāt pariṇāmanāt |hetuto jñānataḥ kṣetrān niśrayāc ca paraṃ matam
|| 53 ||

āśrayād vastuto vīryaṃ nimittāt pariṇāmanāt |hetuto jñānataḥ kṣetrān niśrayāc ca paraṃ matam
|| 54 ||

āśrayād vastuto dhyānaṃ nimittāt pariṇāmanāt |hetuto jñānataḥ kṣetrān niśrayāc ca paraṃ matam
|| 55 ||

āśrayād vastutaḥ prajñā nimittāt pariṇāmanāt |hetuto jñānataḥ kṣetrān niśrayāc ca parā matā
|| 56 ||

śīlasya paramaṃ vastu bodhisatvasaṃvaraḥ | kṣānteḥ prāṇāpahāriṇau hīnadurbalau | vīryasya pāramitābhāvanā
tadvipakṣaprahāṇaṃ ca | dhānasya bodhisatvasamādhayaḥ | prajñāyās tathatā |
sarveṣāṃ śīlādīnāṃ kṣetraṃ mahāyānaṃ | śeṣaṃ pūrvavad veditavyaṃ |

ekasatvasukhaṃ dānaṃ bahukalpavighātakṛt |priyaṃ syād bodhisatvānāṃ prāg eva tadviparyayāt ||
57 ||

yadi bodhisatvānāṃ dānam ekasyaiva satvasya sukhadaṃ syād ātmanaś ca bahukalpavighātakṛt | tathāpi
tat teṣāṃ priyaṃ syāt karuṇāviśeṣāt kiṃ punar yad anekasatvasukhaṃ ca bhavatyā tmanaś
ca bahukalpānugrahakṛt |

yad artham icchanti dhanāni dehinas tadeva dhīrā visṛjanti dehiṣu |śarīrahetor dhanam iṣyate
janais tad eva dhīraiḥ śataśo visṛjyate || 58 ||

atra pūrvārdham uttarārdhe vyākhyātaṃ |

śarīram evotsṛjato na duḥkhyate yadā manaḥ kā draviṇe ’vare kathā |tadasya lokottaram iti yan
mudaṃ sa tena tat tasya tad uttaraṃ punaḥ || 59 ||

atra śarīram evāutsṛjato yadā mano na duḥkhyate tadasya lokottaram iti saṃdarśitaṃ | eti yan
mudaṃ sa tena duḥkhena tat tasya taduttaram iti tasmāl lokottarād uttaraṃ |

pratigrahair iṣṭanikāmalabdharna tuṣṭim āyāti tathārthiko ’pi |sarvastidānena yatheha dhīmān
tuṣṭiṃ vrajaty arthijanasya tuṣṭyā || 60 ||

iṣṭanikām alabdhair ity abhipretaparyāptalabdhaiḥ | sarvāstidāneneti yāvat svajīvitadānena |

saṃpūrṇabhogo na tathāstimantam ātmānam anvīkṣati yācako ’pi |sarvastidānād adhano ’pi dhīmān
ātmānam anveti yathāstimantaṃ || 61 ||

suvipulam api vittaṃ prāpya naivopakāraṃ vigaṇayati tathārthī dāyakāl lābhahetoḥ |vidhivad iha
sudānair arthinas tarpayitvā mahadupakarasaṃjñāṃ teṣu dhīmān yathaiti || 62 ||

karuṇāviśeṣād | gatārtho ślokau |

svayam apagataśokā dehinaḥ svastharūpā vipulam api gṛhītvā bhuñjate yasya vittaṃ |pathi paramaphalāḍhyād
bhogavṛkṣād yathaiva pravisṛtir atibhogī bodhisatvān na so ’nyaḥ || 63 ||

pravisṛtir atibhogaś cāsyeti pravisṛtir atibhogī sa ca nānyo bodhisatvād veditavyaḥ | śeṣaṃ
gatārthaṃ |

prādhānyatatkāraṇakarmabhedāt prakārabhedāśrayabhedataś ca |caturvibandhapratipakṣabhedāt vīryaṃ
parijñeyam iti pradiṣṭam || 64 ||

ṣaḍvidhena prabhedena vīryaṃ parijñeyaṃ | prādhānyabhedena | tatkāraṇabhedena | prakārabhedena
| āśrayabhedena | caturvibandhapratipakṣabhedena ca | asyād deśasyottaraiḥ ślokair nirdeśaḥ
|

vīryaṃ paraṃ śuklagaṇasya madhye tanniśritas tasya yato ’nulābhaḥ |vīryeṇa sadyaḥ susukho vihāro
lokottarā lokagatāṃ ca siddhiḥ || 65 ||

vīryaṃ paraṃ śuklagaṇasya madhye iti sarvaśuklagaṇasya madhye iti sarvakuśaladharmaprādhānyaṃ
vīryasya nirdiṣṭaṃ | tanniśritastasya yato ’nulābha iti prādhānyakāraṇaṃ nirdiṣṭaṃ | yasmād
vīryāśritaḥ sarvakuśaladharmalābhaḥ | vīryeṇa sadyaḥ susukho vihāro lokottarā lokagatā
ca siddhir iti karma nirdiṣṭaṃ | vīryeṇa hi dṛṣṭadharme paramaḥ sukhavihāraḥ | sarvā ca lokottarā
siddhir laukikī ca kriyate |

vīryāvad avāptaṃ bhavabhogam iṣṭaṃ vīryeṇa śuddhiṃ prabalām upetāḥ |vīryeṇa satkāyam atītya
muktā vīryeṇa bodhiṃ paramāṃ vibuddhāḥ || 66 ||

iti | paryāyadvāreṇa vīryasya karma nirdiṣṭaṃ | laukikalokottarasiddhibhedāt | tatra prabalā
laukikī siddhir anātyantikatvāt |

punar mataṃ hānivivṛddhivīryaṃ mokṣādhipaṃ pakṣavipakṣam_anyat |tattve praviṣṭaṃ parivartakaṃ
ca vīryaṃ mahārthaṃ ca niruktam anyat || 67 ||

saṃnāhavīryaṃ prathamaṃ tataś ca prayogavīryaṃ vidhivatprahitaṃ |alīnam akṣobhyam atuṣṭivīryaṃ
sarvaprakāraṃ pravadanti buddhāḥ || 68 ||

ity eṣa prakārabhedaḥ | tatra hānivivṛddhivīryaṃ samyakprahāṇeṣu ca dvayoḥ kuśaladharmābhivṛddhaye
| mokṣādhipaṃ vīryam indriyeṣu | mokṣādhipatyārthena yasmād indriyāṇi | pakṣavipakṣaṃ
baleṣu vipakṣānavamṛdyārthena yasmād balāni | tatve praviṣṭaṃ bodhyaṅgeṣu darśanamārge
tadvyavasthāpanāt | parivartakaṃ mārgāṅgeṣu bhāvanāmārge ’ntasyāśrayaparivṛttihetutvāt | mahārthaṃ
vīryaṃ pāramitāsvabhāvaṃ svaparārthādhikārāt | saṃnāhavīryaṃ prayogāya saṃnahyataḥ
| prayogavīryaṃ tathā prayogataḥ | alīnavīryam udāre ’pyadhigantavye layābhāvataḥ | akṣobhyavīryaṃ
śītaloṣṇādibhir duḥkhair avikopanataḥ | asaṃtuṣṭivīryam alpenādhigamenāsaṃtuṣṭitaḥ
| ebhir eva saṃnāhavīryādibhiḥ sūtre | sthāmavān vīryavānutsāhī dṛḍhaparākramo anikṣiptadhuraḥ
kuśaleṣu dharmeṣv ity ucyate yathākramaṃ |

nikṛṣṭamadhyottamavīryam anyat yānatraye yuktajanāśrayeṇa |līnātyudārāśayabuddhiyogāt vīryaṃ
tad alpārthamahārtham iṣṭam || 69 ||

atrāśrayaprabhedena vīryabhedo nirdiṣṭaḥ | yānatraye prayukto yo janas tadāśrayeṇa yathākramaṃ
nikṛṣṭamadhyottamaṃ vīryaṃ veditavyaṃ | kiṃ kāraṇaṃ | līnātyudārāśayabuddhiyogāt | līno
hi buddhyāśayo yānadvaye prayuktānāṃ kevalātmārthādhikārāt | atyudāro mahāyāne prayuktānāṃ
parārthādhikārāt | ata eva yathākramaṃ vīryaṃ ta dalpārthaṃ mahārtham iva svārthādhikārāc
ca |

na vīryavān bhogaparājito ’sti no vīryavān kleśaparājito ’sti |na vīryavān khedaparājito ’sti
no vīryavān prāptiparājito ’sti || 70 ||

ity ayaṃ caturvibandhapratipakṣabhedaḥ | caturvidho dānādīnāṃ vibandho yena dānādiṣu na pravartate
| bhogasaktis tadāgrahataḥ | kleśasaktis tatparibhogādhyavasānataḥ | khedo dānādiṣu
prayogābhiyogaparikhedataḥ | prāptir alpamātradānādisaṃtuṣṭitaḥ | tatpratipakṣabhedenaitac
caturvidhaṃ vīryam uktaṃ | anyonyaviniścayavibhāge ślokaḥ |

anyonyaṃ saṃgrahataḥ prabhedato dharmato nimittāc ca |ṣaṇṇāṃ pāramitānāṃ viniścayaḥ sarvathā
jñeyaḥ || 71 ||

anyonyasaṃgrahato viniścayaḥ | abhayapradānena śīlakṣāntisaṃgraho yasmāt tābhyām abhayaṃ dadāti
| dharmadānena dhyānaprajñayor yasmāt tābhyāṃ dharmaṃ dadāti | ubhābhyāṃ vīryasya yasmāt
tenābhayaṃ dadāti | kuśaladharmasaṃgrāhakeṇa śīlena sarveṣāṃ dānādīnāṃ saṃgrahaḥ | evaṃ
kṣāntyādibhir anyonyasaṃgraho yathāyogaṃ yojyaḥ | prabhedato viniścayaḥ | dānaṃ ṣaḍvidhaṃ
dānadānaṃ śīladānaṃ yāvat prajñādānaṃ | parasaṃtāneṣu śīlādiniveśanāt | dharmato viniścayaḥ
| ye sūtrādayo yeṣu dānādiṣv artheṣu saṃdṛśyante | ye ca dānādayo yeṣu sūtrādiṣu dharmeṣu
saṃdṛśyante | teṣāṃ parasparaṃ saṃgraho veditavyaḥ | nimittato viniścayaḥ | dānaṃ śīlādīnāṃ
nimittaṃ bhavati | bhoganirapekṣasya śīlādiṣu pravṛtteḥ | śīlam api dānādīnāṃ bhikṣusaṃvarasamādānaṃ
sarvasvaparigrahatyāgāc chīlapratiṣṭhitasya ca kṣāntyādiyogāt | kuśaladharmasaṃgrāhakaśīlasamādānaṃ
ca sarveṣāṃ dānādīnāṃ nimittaṃ | evaṃ kṣāntyādīnām anyonyanimittabhāvo
yathā yojyaḥ | saṃgrahavastuvibhāge sapta ślokāḥ | catvāri saṃgrahavastūni | dānaṃ
priyavāditā arthacaryā samānārthatā | tatra |

dānaṃ samaṃ priyākhyānam arthacaryā samārthatā |taddeśanā samādāya svānuvṛttibhir iṣyate ||
72 ||

dānaṃ samam iṣyate yathā pāramitāsu priyākhyānaṃ taddeśanā | arthacaryā tatsamādāpanā | tac
chabdena pāramitānāṃ grahaṇāt pāramitādeśanā pāramitāsamādāpanety arthaḥ | samānārthatā yatra
paraṃ samādāpayati tatra svayam anuvṛttiḥ | kim arthaṃ punar etāni catvāri saṃgrahavastūnīṣyante
| eṣa hi pareṣāṃ |

upāyo ’nugrahakaro grāhako ’tha pravartakaḥ |tathānuvartako jñeyaś catuḥsaṃgrahavastutaḥ ||
73 ||

dānam anugrāhaka upāyaḥ | āmiṣadānena kāyikānugrahotpādanāt | priyavāditā grāhakaḥ | avyutpannasaṃdigdhārthagrāhaṇāt
| arthacaryā pravartakaḥ | kuśale pravartanāt | samānārthatā ’nuvartakaḥ
| yathāvāditathākāriṇaṃ hi samādāpakaṃ viditvā yatra kuśale tena pravartitāḥ pare
bhavanti tad anuvartante |

ādyena bhājanībhāvo dvitīyenādhimucyanā |pratipattis tṛtīyena caturthena viśodhanā || 74 ||

āmiṣadānena bhājanībhavati dharmasya vidheyatāpatteḥ | priyavāditayā taṃ dharmam adhimucyate
tadarthavyutpādanasaṃśayacchedanataḥ | arthacaryayā pratipadyate yathādharma | samānārthatayā
tāṃ pratipattiṃ viśodhayati dīrghakālānuṣṭhānād | idaṃ saṃgrahavastūnāṃ karma |

catuḥ saṃgrahavastutvaṃ saṃgrahadvayato mataṃ |āmiṣeṇāpi dharmeṇa dharmeṇālambanād api || 75
||

yad apy anyat saṃgrahavastudvayam uktaṃ bhagavatā āmiṣasaṃgraho dharmasaṃgrahaś ca | tābhyām
etāny eva catvāri saṃgrahavastūni saṃgṛhītāni | āmiṣasaṃgraheṇa prathame | dharmasaṃgraheṇāvaśiṣṭāni
| tāni punas trividhena dharmeṇa | ālambanadharmeṇa pratipattidharmeṇa tadviśuddhidharmeṇa
ca yathākramaṃ |

hīnamadhyottamaḥ prāyo vandhyo ’vandhyaś ca saṃgrahaḥ |abandhyaḥ sarvathā caiva jñeyo hy ākārabhedataḥ
|| 76 ||

eṣa saṃgrahasya prakārabhedaḥ | tatra hīnamadhyottamaḥ saṃgraho bodhisatvānāṃ yānatrayaprayukteṣu
veditavyo yathākramaṃ | prāyeṇa vandhyo ’dhimukticaryābhūmau | prāyeṇābandhyo bhūmipraviṣṭānāṃ
| avandhyaḥ sarvathā aṣṭamyādiṣu bhūbhiṣu satvārthasyāvaśyaṃ saṃpādanāt |

parṣatkarṣaṇaprayuktair vidhir eṣa samāśritaḥ |sarvārthasiddhau sarveṣāṃ sukhopāyaś ca śasyate
|| 77 ||

ye kecit parṣatkarṣaṇe prayuktāḥ sarvais tair ayam evopāyaḥ samāśrito yaduta catvāri saṃgrahavastūni
| tathā hi sarvārthasiddhaye sarveṣāṃ sukhaś caiṣa upāyaḥ praśasyate buddhaiḥ |

saṃgṛhītā grahīṣyante saṃgṛhyante ca ye ’dhunā |sarve ta evaṃ tasmāc ca vartma tat satvapācane
|| 78 ||

etena lokatraye ’pi sarvasatvānāṃ paripācane caturṇāṃ saṃgrahavastūnām ekāyanamārgatvaṃ darśayati
| anyamārgābhāvāt |

iti satatam asaktabhogabuddhiḥ śamayamanodyamapāragaḥ sthitātmā |bhavaviṣayanimittanirvikalpo
bhavati sa satvagaṇasya saṃgṛhītā || 79 ||

etena yathoktāsu ṣaṭsu pāramitāsu sthitasya bodhisatvasya saṃgrahavastuprayoga darśayati svaparārthasaṃpādanāt
pāramitābhiḥ saṃgrahavastubhiś ca yathākramaṃ |

mahāyānasūtrālaṃkāre pāramitādhikāraḥ ṣoḍaśaḥ samāptaḥ

saptadaśo ’dhikāraḥ

buddhapūjāvibhāge sapta ślokāḥ |saṃmukhaṃ vimukhaṃ pūjā buddhānāṃ cīvarādibhiḥ |gāḍhaprasannacittasya
saṃbhāradvayapūraye || 1 ||

abandhyabuddhajanmatve praṇidhānavataḥ sataḥ |trayasyānupalambhas tu niṣpannā buddhapūjā ||
2 ||

satvānām aprameyānāṃ paripākāya cāparā |upadheś cittataś cānyā adhimukter nidhānataḥ || 3 ||

anukampākṣamābhyāṃ ca samudācārato ’parā |vastvābhogāvabodhāc ca vimukteś ca tathātvataḥ ||
4 ||

ity ebhiś caturbhiḥ ślokaiḥ |

āśrayād vastutaḥ pūjā nimittāt pariṇāmanāt |hetuto jñānataḥ kṣetrān niśrayāc ca pradarśitā ||
5 ||

veditavyā | tatrāśrayaḥ samakṣaparokṣā buddhāḥ | vastu cīvarādayaḥ | nimittaṃ pragāḍhaprasādasahagataṃ
cittaṃ | pariṇāmanā utpādaḥ syād iti pūrvapraṇidhānaṃ | jñānaṃ nirvikalpaṃ pūjakapūjyapūjānupalambhataḥ
| kṣetram aprameyāḥ satvāḥ | tatparipācanāya tais tatprayojatāt teṣu
tadropaṇataḥ | niśraya upadhiśritaṃ ca | tatropadhiṃ niśritya pūjā cīvarādibhiś cittaṃ
niśrityāsvādanānumodanābhinandanamanaskāraiḥ | tathoktaiś cādhimuktyādibhir yad uta mahāyānadharmādhimuktaḥ
bodhicittotpādataḥ | praṇidhānam eva hi nidhānam atroktaṃ ślokavattvānurodhāt
| satvānukampanataḥ | duṣkaracaryā duḥkhakṣamaṇataḥ | pāramitāsamudācārataḥ | yoniśo
dharmamanasikārataḥ | sa hy aviparyayastatvād vastvābhogaḥ | samyagdṛṣṭito darśanamārge
| sa hi yathābhūtāvabodhād vastvavabodhaḥ | vimuktitaḥ kleśavimokṣāc chrāvakāṇāṃ | tathā tv
ato mahābodhiprāpter ity ayaṃ pūjāyāḥ prakārabhedaḥ |

hetutaḥ phalataś caiva ātmanā ca parair api |lābhasatkārataś caiva pratipatter dvidhā ca sā
|| 6 ||

parīttā mahatī pūjā samānāmānikā ca sā |prayogād gatitaś caiva praṇidhānāc ca sā matā || 7 ||

ity ayam arthādibhedenāparaḥ prakārabhedaḥ | tatrātītā hetuḥ pratyutpannā phalaṃ pratyutpannā
hetur anāgatā phalam ity evaṃ hetuphalato ’tītānāgatapratyutpannā veditavyā | ātmanety ādhyātmikī
parair iti bāhyā | lābhasatkārato audārikī | pratipattitaḥ sūkṣmā | parīttā hīnā
mahatī praṇītā | punaḥ samānā hīnā nirmānā praṇītā trimaṇḍalāvikalpanāt | kālāntaraprayojyā
dūre | tatkālaprayojyāntike | punar vicchinnāyāṃ gatau dūre | samanantarāyām antike | punar
yāṃ pūjām āyatyāṃ prayojayituṃ praṇidadhāti sā dūre yāṃ praṇihitaḥ kartuṃ sāntike | katamā
punar buddhapūjā paramā veditavyety āha |

buddheṣu pūjā paramā svacittāt dharmādhimuktyāśayato vibhutvāt |akalpanopāyaparigraheṇa sarvaikakāryatvaniveśataś
ca || 8 ||

ity ebhiḥ pañcabhir ākāraiḥ svacittapūjā buddheṣu paramā veditavyā | yad uta pūjopasaṃhitamahāyānadharmādhimuktitaḥ
| āśayato navabhir āśayaiḥ | āsvādanānumodanābhinandanāśayaiḥ | atṛptavipulam
uditopakaranirlepakalyāṇāśayaiś ca ye pāramitābhāvanāyāṃ nirdiṣṭāḥ | vibhutvato
gaganagañjādisamādhibhiḥ | nirvikalpajñānopāyaparigrahataḥ | sarvamahābodhisatvaikakāryatvapraveśataś
ca miśropamiśrakāryatvāt | kalyāṇamitrasevāvibhāge sapta ślokāḥ | tatrārdhapañcamaiḥ
ślokaiḥ |

āśrayād vastutaḥ sevā nimittāt pariṇāmanāt |hetuto jñānataḥ kṣetrān niśrayāc ca pradarśitā ||
9 ||

mitraṃ śrayed dāntaśamopaśāntaṃ guṇādhikaṃ sodyamam āgamāḍhyaṃ |prabuddhatatvaṃ vacas ābhyupetaṃ
kṛpātmakaṃ khedavivarjitaṃ ca || 10 ||

ity evaṃ guṇamitraṃ sevāyā āśrayaḥ | dāntaṃ śīlayogād indriyadamena | śāntaṃ samādhiyogād adhyātmaṃ
cetaḥśamathena | upaśāntaṃ prayogād upasthitakleśopaśamanataḥ | guṇair adhikaṃ na
samaṃ vā nyūnaṃ vā | sodyamaṃ nodāsīnaṃ parārthe | āgamāḍhyaṃ nālpaśrutaṃ | prabuddhatatvaṃ
tatvādhigamāt | vacasābhyupetaṃ vākkaraṇenopetaṃ | kṛpātmakaṃ nirāmiṣacittatvāt | khedavivarjitaṃ
sātatyasatkṛtyadharmadeśanāt |

satkāralābhaiḥ paricaryayā ca seveta mitraṃ pratipattitaś ca |

iti | sevāyās tu |

17.11c-d dharme tathājñāśaya eva dhīmān mitraṃ pragacchet samaye nataś ca || 11 ||

iti trividhaṃ nimittaṃ | ājñātukāmatā | kālajñatā | nirmānatā ca |

satkāralābheṣu gataspṛho ’sau prapattaye taṃ pariṇāmayec ca |

iti pariṇāmanā pratipattyarthaṃ sevanān na lābhasatkārārthaṃ |

yathānuśiṣṭapratipattitaś ca saṃrādhayec cittam ato ’sya dhīraḥ || 12 ||

iti | yathānuśiṣṭapratipattiḥ sevāhetuḥ | tayā taccittārādhanāt |

yānatraye kauśalam etya buddhyā svasyaiva yānasya yateta siddhau |

iti yānatrayakauśalāt jñānaṃ |

satvān ameyān paripācanāya kṣetrasya śuddhasya ca sādhanāya || 13 ||

iti dvividhaṃ kṣetraṃ tatsevāyāḥ | aprameyāś ca satvāḥ pariśuddhaṃ ca buddhakṣetraṃ | dharmaṃ
śrutvā yeṣu pratiṣṭhāpanāt | yatra ca sthitena |

dharmeṣu dāyād aguṇena yukto naivāmiṣeṇa pravesat sa mitram |

iti niśrayaḥ sevāyāḥ | dharmadāyādatāṃ niśritya kalyāṇamitraṃ seveta | nāmiṣadāyādatāṃ |ata
ūrdhvamadhyardhena ślokena prakārabhedaḥ sevāyā veditavyaḥ |

hetoḥ phalād dharmamukhānuyānāt seveta mitraṃ bahitaś ca dhīmān || 14 || śrutaśravāc cetasi
yogataś ca samānanirmānamano ’nuyogāt |

hetoḥ phalād ity atītādibhedataḥ pūrvavat dharmamukhānuyānāt seveta mitraṃ bahitaś ca dhīmān
ity ādhyātmikabāhyabhedaḥ | dharmamukhasroto hi dharmamukhānuyānaṃ bahirdhā bahitaḥ śrutaśravāc
cetasi yogataś cety audārikasūkṣmabhedaḥ | śravaṇaṃ hy audārikaṃ cintanabhāvanaṃ sūkṣmaṃ
| tad eva cetasi yogaḥ | samānanirmānamano’nuyogād iti hīnapraṇītabhedaḥ |

gatiprayogapraṇidhānataś ca kalyāṇamitraṃ hi bhajet dhīmān || 15 ||

iti dūrāntikabhedaḥ purvavad yojayitavyaḥ |katamā punaḥ paramā seveti saptamaḥ ślokaḥ |

sanmitrasevā paramā svacittād dharmādhimuktyāśayato vibhutvaiḥ |akalpanopāyaparigraheṇa sarvaikakāryatvaniveśataś
ca || 16 ||

iti pūrvavat |apramāṇavibhāge dvādaśa ślokāḥ |

brāhmā vipakṣahīnā jñānena gatāś ca nirvikalpena |trividhālambanavṛttāḥ satvānāṃ pācakā dhīre
|| 17 ||

brāhmyā vihārāś catvāry apramāṇāni | maitrī karuṇā muditopekṣā ca | te punar bodhisatve caturlakṣaṇā
veditavyāḥ | vipakṣahānitaḥ | pratipakṣaviśeṣayogataḥ | vṛttiviśeṣatas_trividhālambanavṛttitvāt
| tathā hi te satvālambanā dharmālambanāśca | karmaviśeṣataś ca | satvaparipācakatvāt
| satvadharmālambanāt | punaḥ katamasmin satvanikāye dharme vā pravartante | an_ālambanāś
ca katamasminn ālambane |

saukhyārthini duḥkhārte sukhite kliṣṭe ca te pravartante |taddeśite ca dharme tat tathatāyāṃ
ca dhīrāṇām || 18 ||

satvālambanāḥ sukhārthini yāvat kliṣṭe satvanikāye pravartante | tathā hi maitrī satveṣu sukhasaṃyogākārā
| karuṇā duḥkhaviyogākārā | muditā sukhāviyogākārā | upekṣāsu vedanāsu teṣāṃ
satvānāṃ niḥkleśatopasaṃhārākārā | dharmālambanās taddeśite dharme | yatra te vihārā deśitāḥ
| anālambanās tattathatāyāṃ | te hy avikalpatvād anālambanā ivety anālambanāḥ | api khalu
|

tasyāś ca tathatārthatvāt kṣāntilābhād viśuddhitaḥ |karmadvayād anālambā maitrī kleśakṣayād
api || 19 ||

ebhiś caturbhiḥ kāraṇair anālambanā maitrī veditavyā | tathatālambanatvāt | anutpattikadharmakṣāntilābhenāṣṭamyāṃ
bhūmau | dhātupuṣṭyā tadviśuddhitaḥ | karmadvayataś ca | yā maitrī niṣpandena
kāyakarmaṇā saṃgṛhītā | kleśakṣayataś ca | tathā hi kleśa ālambanam uktaṃ | manomayānāṃ
granthānāṃ prahāṇād ucchidyate ālambanam iti vacanāt |

te niścalāś ca calāś ca kṛpaṇair āsvāditā na ca jñeyāḥ |

te ca brāhmyā vihārāś caturvidhā veditavyāḥ | tatra calā hānabhāgīyāḥ parihāṇīyatvāt | acalāḥ
sthitiviśeṣabhāgīyā aparihāṇīyatvāt | āsvāditāḥ kliṣṭāḥ anāsvāditā akliṣṭāḥ | kṛpaṇair iti
sukhalolair anudāracittaiḥ | eṣa brāhmyavihārāṇāṃ hānabhāgīyādiprakāramedaḥ | teṣu punaḥ
|

acaleṣu bodhisatvāḥ pratiṣṭhitāḥ saktivigateṣu || 20 ||

na caleṣu nāpy āsvāditeṣu |

asamāhitasvabhāvā mṛdumadhyā hīnabhūmikā ye ’pi |hīnāśayāḥ samānā hīnās te hy anyathā tv adhikāḥ
|| 21 ||

eṣa mṛdvadhimātratābhedaḥ | tatra ṣaḍvidhā mṛdukā asamāhitasvabhāvāḥ | sarve samāhitā api |
ye mṛdumadhyāḥ | hīnabhūmikā ye ’pi uttarāṃ bodhisatvabhūmim apekṣya | hīnāśayā api | śrāvakādīnāṃ
samānā api | ye ’nutpattikadharmakṣāntirahitā hīnās te mṛdukā ity arthaḥ | anyathā
tv adhikā iti yathoktaviparyayeṇādhimātratā veditavyā |

brāhmyair vihṛtavihāraḥ kāmiṣu saṃjāyate yadā dhīmān |saṃbhārān pūrayate satvāṃś ca vipācayati
tena || 22 ||

sarvatra cāvirahito brāhmyai rahitaś ca tadvipakṣeṇa |tatpratyayair api bhṛśair na yāti vikṛtiṃ
pramatto ’pi || 23 ||

hetuphalaliṅgabhedaḥ | tatra brāhmyair vihṛto vihārair iti hetuḥ | kāmiṣu satveṣu saṃjāyata
iti vipākaphalaṃ | saṃbhārān pūrayaty adhipatiphalaṃ | satvān paripācayatīti puruṣakāraphalaṃ
| sarvatra cāvirahito brāhmyair vihārair jāyata iti niṣpandaphalaṃ | rahitaś ca tadvipakṣeṇeti
visaṃyogaphalaṃ bhṛśair api tatpratyayair avikṛtigamanaṃ liṅgaṃ | pramatto ’pīty
asaṃmukhībhūte ’pi pratipakṣe | anyaiś caturbhiḥ ślokair guṇadoṣabhedaḥ |

vyāpādavihiṃsābhyām arativyāpādakāmarāgaiś ca |yukto hi bodhisatvo bahuvidham ādīnavaṃ spṛśati
|| 24 ||

iti doṣaḥ | brāhmyavihārabhāve tadvipakṣayogāt | tatra vyāpādādayo maitryādīnāṃ yathākramaṃ
vipakṣāḥ | vyāpādakāmarāgāv upekṣāyāḥ | kathaṃ bahuvidhādīnavaṃ spṛśatīty āha |

kleśair hantyātmānaṃ satvān upahanti śīlam upahanti |savilekhalābhahīno rakṣāhīnas tathā śāstrā
|| 25 ||

sādhikaraṇo ’śayasvī paratra saṃjāyate ’kṣaṇeṣu sa ca |prāptāprāptavihīno manasi mahad duḥkham
āpnoti || 26 ||

tatra prathamais tribhiḥ padair ātmavyābādhāya cetayate paravyābādhāyobhayavyābādhāyety etam
ādīnavaṃ darśayati | savilekhādibhiḥ ṣaḍbhiḥ padair dṛṣṭadhārmikam avadyaṃ prasavatīti darśayati
| kathaṃ ca prasavati | ātmāsyāpavadate | pare ’pi devatā api | śāstāpyanye ’pi vijñāḥ
sabrahmacāriṇo dharmatayā vigarhante | digvidikṣu cāsya pāpako ’varṇaśabdaśloko niścaratīty
evaṃ savilekho yāvad ayaśas vīty anena yathākramaṃ darśayati | śeṣais tribhiḥ padair
yathākramaṃ sāṃparāyikaṃ dṛṣṭadharmasāṃparāyikam avadyaṃ prasavati | tajjaṃ caitasikaṃ duḥkhadaurmanasyaṃ
pratisaṃvedayata ity etad ādīnavaṃ darśayati |

ete sarve doṣā maitryādiṣu susthitasya na bhavanti |akliṣṭaḥ saṃsāraṃ satvārthaṃ no ca saṃtyajati
|| 27 ||

iti | brāhmavihārayoge trividhaṃ guṇaṃ darśayati | yathoktadoṣābhāvaṃ akliṣṭasya satvahetoḥ
saṃsārāparityāgaṃ |

na tathaikaputrakeṣv api guṇavatsv api bhavati sarvasatvānāṃ |maitryādicetaneyaṃ satveṣu yathā
jinasutānāṃ || 28 ||

ity ete ca bodhisatvamaitrādīnāṃ tīvratāṃ darśayati | karuṇāvibhāge tadālambanaprabhedam ārabhya
dvau ślokau |

pradīptān śatruvaśagān duḥkhākrāntāṃs tamovṛtān |durgamārgasamārūḍhān mahābandhanasaṃyutān ||
29 ||

mahāśanaviṣākrāntalolān mārgapranaṣṭakān |utpathaprasthitān satvān durbalān karuṇāyate || 30
||

tatra pradīptāḥ kāmarāgeṇa kāmasukhabhaktāḥ | śatruvaśagā mārakṛtāntarāyāḥ kuśale ’prayuktāḥ
duḥkhākrāntāḥ duḥkhābhūtā narakādiṣu | tamovṛtā aurabhrikādayo duścaritaikāntikāḥ | karmavipākasaṃmūḍhatvāt
| durgamārgasamārūḍhā aparinirvāṇadharmāṇaḥ saṃsāravartmātyantānupacchedāt
| mahābandhanasaṃyutā anyatīrthyāḥ | mokṣasaṃprasthitā nānākudṛṣṭigāḍhabandhanabaddhatvāt
| mahāśanaviṣākrāntalolāḥ samāpattisukhasaktāḥ | teṣāṃ hi tat kliṣṭaṃ samāpattisukhaṃ
| yathā mṛṣṭam aśanaṃ viṣākrāntaṃ | tataḥ pracyāvanāt | mārgapraṇaṣṭakā abhimānikā mokṣamārgabhrāntatvāt
| utpathaprasthitā hīnayānaprayuktā aniyatāḥ | durbalā aparipūrṇasaṃbhārā bodhisatvāḥ
| ity ete daśavidhāḥ satvā bodhisatvakaruṇāyā ālambanaṃ | pañcaphalasaṃdarśane
karuṇāyāḥ ślokaḥ |

heṭhāpahaṃ hy uttamabodhibījaṃ sukhāvahaṃ tāyapakam iṣṭahetuṃ |svabhāvadaṃ dharmam upāśritasya
bodhir na dūre jinātmajasya || 31 ||

tataḥ heṭhāpahatvena tadvipakṣavihiṃsāprahāṇād visaṃyogaphalaṃ darśayati | uttamabodhibījatvenādhipatiphalaṃ
| parātmanor yathākramaṃ sukhāvahatāyakatvena puruṣakāraphalaṃ | iṣṭahetutvena
vipākaphalaṃ | svabhāvadatvena niṣpandaphalam āyatyāṃ viśiṣṭakaruṇāphaladānāt | evaṃ
pañcavidhāṃ karuṇām āśritya buddhatvam adūre veditavyaṃ | apratiṣṭhitasaṃsāranirvāṇatve ślokaḥ
|

vijñāya saṃsāragataṃ samagraṃ duḥkhātmakaṃ caiva nirātmakaṃ ca |nodvegam āyāti na cāpi doṣaiḥ
prabādhyate kāruṇiko ’grabuddhiḥ || 32 ||

sarvaṃ saṃsāraṃ yathābhūtaṃ parijñāya bodhisatvo nodvegam āyāti kāruṇikatvāt | na doṣair bādhyate
’grabuddhitvāt | evaṃ nirvāṇe pratiṣṭhito bhavati na saṃsāre yathākramaṃ | saṃsāraparijñāne
ślokaḥ |

duḥkhātmakaṃ lokam avekṣamāṇo duḥkhāyate vetti ca tadyathāvat |tasyābhyupāyaṃ parivarjane ca
na khedam āyaty api vā kṛpāluḥ || 33 ||

duḥkhāyata iti karuṇāyate | vetti ca tad yathāvad iti duḥkhaṃ yathābhūtaṃ tasya ca duḥkhasya
parivarjane ’bhyupāyaṃ | vetti yenāsya duḥkhaṃ nirudhyate | etena jānann api saṃsāraduḥkhaṃ
yathābhūtaṃ tatparityāgopāyaṃ ca na khedam āpadyate bodhisatvaḥ karuṇāviśeṣād iti pradarśayati
| karuṇāprabhede dvau ślokau |

kṛpā prakṛtyā pratisaṃkhyayā ca pūrvaṃ tadabhyāsavidhānayogāt |vipakṣahīnā ca viśuddhilābhāt
caturvidheyaṃ karūṇātmakānāṃ || 34 ||

seyaṃ yathākramaṃ gotraviśeṣataḥ | guṇadoṣaparīkṣaṇataḥ | janmāntaraparibhāvanataḥ | vairāgyalābhataś
ca veditavyā | tadvipakṣavihiṃsāprahāṇe sati viśuddhilābhata iti vairāgyalābhataḥ
|

na sā kṛpā yā na samā sadā vā nādhyāśayād vā pratipattito vā |vairāgyato nānupalambhato vā na
bodhisatvo hy akṛpas tathā yaḥ || 35 ||

tatra samā sukhitādiṣu yatkiṃcid veditam idam atra duḥkhasyeti viditvā | sadā nirupadhiśeṣanirvāṇe
tadakṣayāt | adhyāśayād bhūmipraviṣṭānām ātmaparasamatāśayalābhāt | pratipattito duḥkhaparitrāṇakriyayā
| vairāgyatas tadvipakṣavihiṃsāprahāṇāt | anupalambhato ’nutpattikadharmakṣāntilābhāt
| karuṇāvṛkṣapratibimbake pañca ślokāḥ |

karuṇā kṣāntiś cintā praṇidhānaṃ janmasatvaparipākaḥ |karuṇā tarur eṣa mahān mūlādiḥ puṣpapatraphalaḥ
|| 36 ||

ity eṣa mūlaskandhaśākhāpatrapuṣpaphalāvasthaḥ karuṇāvṛkṣo veditavyaḥ | etasya karuṇā mūlaṃ
| kṣāntiḥ skandhaḥ | satvārthacintā śākhā | praṇidhānaṃ śobhaneṣu janmasu patrāṇi | śobhanaṃ
janma puṣpaṃ | satvaparipākaḥ phalaṃ |

mūlaṃ karuṇā na bhaved duṣkaracaryāsahiṣṇutā na bhavet |duḥkhākṣamaś ca dhīmān satvārthaṃ cintayen
naiva || 37 ||

cintāvihīnabuddhiḥ praṇidhānaṃ śuklajanmasu na kuryāt |śubhajanmān anugacchan satvān paripācayen
naiva || 38 ||

ābhyāṃ ślokābhyāṃ pūrvottaraprasavasādharmyāt karuṇādīnāṃ mūlādibhāvaṃ sādhayati |

karuṇāseko maitrī tadduḥkhe saukhyato vipulapuṣṭiḥ |śākhāvṛddhir viśadā yonimanaskārato jñeyā
|| 39 ||

parṇatyāgādānaṃ praṇidhīnāṃ saṃtater anucchedāt |dvividhapratyayasiddheḥ puṣpamabandhyaṃ phalaṃ
cāsmāt || 40 ||

etābhyāṃ ślokābhyāṃ vṛkṣamūlasekādisādharmyaṃ karuṇāvṛkṣasya darśayati | karuṇā hi mūlavṛkṣā
| tasyāḥ seko maitrī tayā tadāpy āyanāt | maitricitto hi paraduḥkhena duḥkhāyate | tataś
ca karuṇodbhavaduḥkham utpadyate bodhisatvasya svārthaprayuktasya tatra saukhyotpādād vipulapuṣṭiḥ
kṣāntipuṣṭir ity arthaḥ | sā hi skandha ity uktā | skandhaś ca vipulaḥ | yoniśomanaskārād
bahuvidhā mahāyāne śākhāvṛddhiḥ | cintā hi śākhety uktā | pūrvāparanirodhotpādakrameṇa
praṇidhānasaṃtānasyānucchedāt | parṇatyāgādānasādharmyaṃ praṇidhānānāṃ veditavyaṃ |
ādhyātmikapratyayasiddhitaḥ svasaṃtānaparipākāt puṣpam iva janmābandhyaṃ veditavyaṃ | bāhyapratyayasiddhitaḥ
parasaṃtānaparipākāt phalabhūtaḥ satvaparipāko veditavyaḥ | karuṇānuśaṃse
ślokaḥ |

kaḥ kurvīta na karuṇāṃ satveṣu mahākṛpāguṇakareṣu |duḥkhe ’pi saukhyam atulaṃ bhavati yad eṣāṃ
kṛpājanitaṃ || 41 ||

atra mahākaruṇāguṇa uttarārdhena saṃdarśitaḥ | śeṣo gatārthaḥ | karuṇāniḥsaṅgatāyāṃ ślokāḥ |

aviṣṭānāṃ kṛpayā na tiṣṭhati manaḥ śame kṛpālūnāṃ |kuta eva lokasaukhye svajīvite vā bhavet
snehaḥ || 42 ||

sarvasya hi lokasya laukike saukhye svajīvite ca snehaḥ | tatrāpi ca niḥsnehānāṃ śrāvakapratyekabuddhānāṃ
sarvaduḥkhopaśame nirvāṇe pratiṣṭhitaṃ manaḥ | bodhisatvānāṃ tu karuṇāviṣṭatvān
nirvāṇe ’pi mano na pratiṣṭhitaṃ | kuta eva tayoḥ sneho bhaviṣyati | karuṇāsnehavaiśeṣye
trayaḥ ślokāḥ |

sneho na vidyate ’sau yo ’niravadyo na laukiko yaś ca |dhīmatsu kṛpāsneho niravadyo lokasamatītaḥ
|| 43 ||

mātāpitṛprabhṛtīnāṃ hi tṛṣṇāmayaḥ snehaḥ sāvadyaḥ | laukikakaruṇāvihāriṇāṃ niravadyo ’pi laukikaḥ
| bodhisatvānāṃ tu karuṇāmayaḥ sneho niravadyaś ca laukikātikrāntaś ca | kathaṃ ca punar
niravadya ity āha |

duḥkhājñānamahāughe mahāndhakāre ca niśritaṃ lokaṃ |uddhartuṃ ya upāyaḥ katham iva na syāt sa
niravadyaḥ || 44 ||

duḥkhamahāugha ajñānamahāndhakāre ceti yojyaṃ | śeṣaṃ gatārthaṃ | kathaṃ lokātikrānta ityāha
|

sneho na so ’sty arihatāṃ loke pratyekabodhibuddhānāṃ |prāg eva tad anyeṣāṃ katham iva lokottaro
na syāt || 45 ||

pratyekāṃ bodhiṃ buddhāḥ | śeṣaṃ gatārthaṃ | trāsābhinandananimittatve ślokaḥ |

duḥkhābhāve duḥkhaṃ yatkṛpayā bhavati bodhisatvānāṃ |saṃtrāsayati tad ādau spṛṣṭaṃ tv abhinandayati
gāḍhaṃ || 46 ||

duḥkhābhāve iti duḥkhābhāvo nimittaṃ | satveṣu karuṇayā bodhisatvānāṃ yad duḥkham utpadyate
tadādau saṃtrāsayati adhimukticaryābhūmau | ātmaparasamatayā duḥkhasya yathābhūtam aspṛṣṭatvāt
| spṛṣṭaṃ tu śuddhādhyāśayabhūmāv abhinandayaty evety arthaḥ | karuṇāduḥkhena sukhābhibhave
ślokaḥ |

kim ataḥ paramāścaryaṃ yad duḥkhaṃ saukhyam abhibhavati sarva |kṛpayā janitaṃ laukyaṃ yena vimukto
api kṛtārthaḥ || 47 ||

nāsty ata āścaryataraṃ yad duḥkham eva karuṇājanitaṃ bodhisatvānāṃ tathā sukhaṃ bhavati | yat
sarvaṃ laukikaṃ sukham abhibhavati | yena sukhena vimuktā arhanto ’pi kṛtārthāḥ prāg evānye
| kṛpākṛtadānānuśaṃse ślokaḥ |

kṛpayā sahitaṃ dānaṃ yad dānasukhaṃ karoti dhīrāṇāṃ |traidhātukam upabhogair na tatsukhaṃ tatkalāṃ
spṛśati || 48 ||

yacca traidhātukaṃ sukham upabhogaiḥ kṛtaṃ na tatsukhaṃ tasya sukhasya kalāṃ spṛśatīty ayam
uttarārdhasyārthaḥ | śeṣaṃ gatārthaṃ | kṛpayā duḥkhābhyupagame ślokaḥ |

duḥkhamayaṃ saṃsāraṃ yatkṛpayā na tyajati satvārthaṃ |parahitahetor duḥkhaṃ kiṃ kārūṇikair na
samupetam || 49 ||

sarvaṃ hi duḥkhaṃ saṃsāraduḥkhe ’ntarbhūtaṃ | tasyābhyupagamāt sarvaṃ duḥkham abhyupagataṃ bhavati
| tatra tatphalavṛddhau ślokaḥ |

karūṇā dānaṃ bhogāḥ sadā kṛpālor vivṛddhim upayānti |snehānugrahajanitaṃ tac chaktikṛtaṃ sukhaṃ
cāsmāt || 50 ||

trayaṃ bodhisatvānāṃ sarvajanmasu vardhate karuṇāyogāt | karuṇā tadabhyāsāt | dānaṃ karuṇāvaśāt
| bhogāś ca dānavaśāt | tasmāc ca trayāt phalaṃ trividhaṃ sukhaṃ bhavati | snehajanitaṃ
karuṇātaḥ | satvānugrahajanitaṃ dānāt | tadanugrahakriyāśaktikṛtaṃ bhogebhyaḥ | dānaprotsāhanāyāṃ
ślokaḥ |

vardhe ca vardhayāmi ca dāne paripācayāmi sukhayāmi |ākarṣāmi nayāmi ca karuṇāsannān pravadatīva
|| 51 ||

dāne sannān iti saṃbandhanīyaṃ | ṣaḍbhir guṇair dāne ’vasannān bodhisatvānkaruṇā protsahayatīva
| svabhāvavṛddhyā | bhogais tadvardhanayā | dānena satvaparipācanayā | dātuś ca sukhotpādanāt
| mahābodhisaṃbhārasyānyasyākarṣaṇāt | mahābodhisamīpanayanāc ca | parasaukhyena sukhābhave
ślokaḥ |

duḥkhe duḥkhī kṛpayā sukhāny anādhāya kena sukhitaḥ syāt |sukhayaty ātmānam ataḥ kṛpālur ādhāya
parasaukhyam || 52 ||

karuṇayā bodhisatvaḥ paraduḥkhair duḥkhitaḥ satveṣv anādhāya sukhaṃ kathaṃ sukhitaḥ syāt | tasmāt
pareṣu sukham ādhāya bodhisatva ātmānam eva sukhayatīti veditavyaṃ | kṛpayā dānasamanuśāstau
ṣaṭ ślokāḥ |

svaṃ dānaṃ kāruṇikaḥ śāstīva sadaiva niḥsvasukhakāmaḥ |bhogaiḥ sukhaya paraṃ vā māma py ayutasaukhyam
|| 53 ||

na hi kāruṇikasya vinā parasukhenāsti sukhaṃ | tasyāyutasaukhyatvād bodhisatvas tena vinā no
dānasya phalaṃ sukhaṃ necchati |

saphalaṃ dānaṃ dattaṃ tan me satveṣu tat sukhasukhena |phala teṣv eva nikāmaṃ yadi me kartavyatā
te ’sti || 54 ||

dānaṃ dadatā dānaṃ ca dānaphalaṃ ca tanmayā satveṣu dattaṃ | tatsukham eva me sukhaṃ yasmāt
| atas teṣv eva yāvat phalitavyaṃ tāvat phaleti loṭ | bodhisatvaḥ karuṇayā dānam anuśāsti
|

bhoge dveṣṭur dātur bhogā bahuśubhataropasarpanti |na hi tatsukhaṃ mataṃ me dāne pāraṃparo ’smi
yataḥ || 55 ||

bhogavimukhasya dātur bhogā bahutarāś copatiṣṭhante | śobhanatarāś ca | dharmataiveyaṃ cittasyodārataratvāt
| na hi tatsukhaṃ mataṃ me yad bhogās tathopatiṣṭhate | yasmād ahaṃ dāne pāraṃparas
tatprabandhakāmatvān na sukhe |

sarvastiparityāge yatkṛpayā māṃ nirīkṣase satataṃ |nanu te tena jñeyaṃ na matphalenārthitā ’syeti
|| 56 ||

yo ’haṃ dānaphalaṃ sarvam eva karuṇayā nityaṃ parityajāmi nanv ata eva veditavyaṃ nāsti me dānaphalenārthitvam
iti bodhisatvo dānaṃ samanuśāsti |

dānābhirato na syāṃ prāptaṃ cet tatphalaṃ na visṛjeyaṃ |

tathā hi |

kṣaṇam api dānena vinā dānābhirato bhavati naiva || 57 ||

iti gatārthaḥ ślokaḥ |

akṛtaṃ na phalasi yasmāt pratikārāpekṣayā na me tulyaṃ |

yas tvā karoti tasya tvaṃ phalasi | tasmāt tvaṃ pratikārāpekṣayā na mattulyaṃ | tathā hy ahaṃ
|

pratikāranirvyapekṣaḥ paratra phalado ’sya kāmaṃ te || 58 ||

gatārtham etat | kṛpādāne dvau ślokau |

niravadyaṃ śuddhapadaṃ hitāv ahaṃ caiva sānurakṣaṃ ca |nirmṛgyaṃ nirlepaṃ jinātmajānāṃ kṛpādānam
|| 59 ||

tatra niravadyaṃ param anupahṛtya dānāt | śuddhapadaṃ kalpikavasudānāt | viṣaśastramadyādivivarjanataḥ
| hitāvahaṃ dānena saṃgṛhya kuśale niyojanāt | sānurakṣaṃ parijanasyāvighātaṃ kṛtvā
anyasmai dānāt | nirmṛgyam ayācamāne ’py arthitvaṃ vighātaṃ vāvagamya svayam eva dānāt
dakṣiṇīyāparimārgaṇāc ca | nirlepaṃ pratikāravipākaniḥspṛhatvāt | aparaḥ prakāraḥ |

sakalaṃ vipulaṃ śreṣṭhaṃ satataṃ muditaṃ nirāmiṣaṃ śuddhaṃ |bodhinataṃ kuśalanataṃ jinātmajānāṃ
kṛṣādānam || 60 ||

tatra sakalam ādhyātmikabāhyavastudānāt | vipulaṃ prabhūtavastudānāt | śreṣṭhaṃ praṇītavastudānāt
| satatam abhīkṣṇadānāt | muditapratisaṃkhyāya prahṛṣṭadānāt | nirāmiṣaṃ yathā nirlepaṃ
| śuddhaṃ yathā śuddhapadaṃ | bodhinataṃ mahābodhipariṇāmanāt | kuśalanataṃ yathā hitāvahaṃ
| upabhogaviśeṣe ślokaḥ |

na tathopabhogatuṣṭiṃ labhate bhogī yathā parityāgāt |tuṣṭim upaiti kṛpāluḥ sukhatrayāpyāyitamanaskaḥ
|| 61 ||

tatra sukhatrayaṃ dānaprītiḥ parānugrahaprītiḥ bodhisaṃbhārasaṃbharaṇaprītiś ca | śeṣaṃ gatārthaṃ
| pāramitābhinirhārakaruṇāyāṃ ślokaḥ |

kṛpaṇakṛpā raudrakṛpā saṃkṣubdhakṛpā kṛpā pramatteṣu |viṣayaparatantrakaruṇā mithyābhiniviṣṭakaruṇā
ca || 62 ||

tatra kṛpaṇā matsariṇaḥ | raudrā duḥśīlāḥ paropatāniḥ | saṃkṣubdhāḥ krodhanāḥ | pramattāḥ kuśīdāḥ
| viṣayaparatantrāḥ kāmeṣu vikṣiptacittāḥ | mithyābhiniviṣṭāḥ duḥprajñāḥ tīrthikādayaḥ
| eṣu pāramitāvipakṣadharmāvasthiteṣu yā karuṇā sā kṛpaṇādikaruṇā | sā ca tadvipakṣavidūṣaṇāt
pāramitābhinirhārāya saṃpadyate | tasmāt pāramitābhinirhārakaruṇety ucyate | karuṇāpratyayasaṃdarśane
ślokaḥ |

karuṇā bodhisatvānāṃ sukhād duḥkhāt tadanvayāt |karuṇā bodhisatvānāṃ hetor mitrāt svabhāvataḥ
|| 63 ||

tatra pūrvārdhenālambanapratyayaṃ karuṇāyāḥ saṃdarśayati | trividhāṃ vedanām ālambya tisṛbhir
duḥkhatābhiḥ karuṇāyanāt | aduḥkhāsukhā hi vedanā sukhaduḥkhayor anvayaḥ punas tadāvāhanāt
| uttarārdhena yathākramaṃ hetumitrasvabhāvaiḥ karuṇāyā hetvadhipatisamanantarapratyayān_saṃdarśayati
| mahākaruṇatve ślokaḥ |

karuṇā bodhisatvānāṃ samā jñeyā tadāśayāt |pratipatter virāgāc ca nopalambhād viśuddhitaḥ ||
64 ||

tatra samā trividhavedanāvastheṣu yat kiṃcid veditam idam atra duḥkhasyeti viditvā | sā punar
āśayato ’pi cittena karuṇāyanāt | pratipattito ’pi tatparitrāṇāt | virāgato ’pi tadvipakṣavihiṃsāprahāṇāt
| anupalambhato ’py ātmaparakaruṇānupalambhāt | viśuddhito ’py aṣṭamyāṃ
bhūmāv anutpattikadharmakṣāntilābhāt |

maitrādibhāvanāgrā svacittato dharmato ’dhimokṣāc ca |āśayato ’pi vibhutvād avikalpād aikyataś
cāpi || 65 ||

iti | pūrvanirdeśānusāreṇārtho ’nugantavyaḥ |

iti bhagavati jātasuprasādo mahadupadhidhruvasatkriyābhipūjī |bahuguṇahitamitranityasevo jagadanukampaka
eti sarvasiddhiṃ || 66 ||

etena yathoktānāṃ pūjāsevā’pramāṇānām anukramaṃ guṇaṃ ca samāsena saṃdarśayati | mahopadhibhir
dhruvaṃ satkriyā cātyarthaṃ pūjanān mahadupadhidhruvasatkriyābhipūjī veditavyaḥ | satkriyā
punaḥ samyakpratipattirveditavyā | evaṃ satkārapratipattipūjī bhavati | bahuguṇaṃ mitraṃ
tadanyair guṇaiḥ | hitam anukampakatvena veditavyaṃ | eti sarvasiddhim iti svaparārthasiddhiṃ
prāpnotīti |

mahāyānasūtrālaṃkāre pūjāsevā’pramāṇādhikāraḥ saptadaśaḥ samāptaḥ

aṣṭādaśo ’dhikāraḥ

lajjāvibhāge ṣoḍaśa ślokāḥ |lajjā vipakṣahīnā jñānena gatā ca nirvikalpena |hīnānavadyaviṣayā
satvānāṃ pācikā dhīre || 1 ||

etena svabhāvasahāyālambhanakarmapadā caturvidhaṃ lakṣaṇaṃ bodhisatvalajjāyāḥ saṃdarśayati |
hīnānavadyaviṣayā | śrāvakapratyekabuddhānāṃ | tadvihīnaṃ mahāyānād anavadyaṃ ca | tena bodhisatvaṃ
lajjate | kathaṃ satvānāṃ paripācikā | tasyām eva lajjāpāramitāvipakṣavṛddhyā tatpratipakṣaparihāṇyā
cātyarthaṃ lajjotpādanāt |

ṣaṇṇāṃ pāramitānāṃ niṣevaṇālasyato bhavati lajjā |kleśānukūladharmaprayogataś caiva dhīrāṇāṃ
|| 2 ||

iyam aprayogalajjā pāramitābhāvanāyām aprayogena | kleśānukuleṣu dharmeṣv indriyāguptadvāratvādiṣu
ca prayogena lajjotpādanāt |

asamāhitasvabhāvā mṛdumadhyā hīnabhūmikā lajjā |hīnāśayā samānā hīnā hi tadanyathā tv adhikā
|| 3 ||

iyaṃ mṛdumātrā lajjā | pūrvanirdeśānusāreṇāsya ślokasyārtho ’nugantavyaṃ | ataḥ paraṃ caturbhis
tribhiś ca ślokair yathākramaṃ lajjāvipakṣe lajjāyāṃ ca doṣaguṇabhedaṃ darśayati |

lajjārahito dhīmān kleśān adhivāsayaty ayoniśataḥ |pratighopekṣāmānaḥ satvān upahanti śīlaṃ
ca || 4 ||

ity atra ātmavyābādhāya cetayate paravyābadhāyobhayavyābhādhāya cety saṃdarśitaṃ | ayoniśata
ity ayoniśo manaskāreṇa | katham upekṣayā satvān upahanti | sarvārthapramādataḥ |

kaukṛtyāt savilekho bhavati sa saṃmānahānim āpnoti |śrāddhāt mānuṣasaṃghāc chāstrā copekṣyate
tasmāt || 5 ||

sahadhārmikair jinasutair vinindyate lokato ’yaśo labhate |dṛṣṭe dharme

ity etena dṛṣṭadhārmikam avadyaṃ prasavatīti darśanaṃ | yathākramam ātmaparadevatāśāstṛbhir
apavadanāt | vijñaiḥ sabrahmacāribhir dharmatayā vigarhanāt | digvidkṣu ca pāpakāvarṇaniścaraṇāt
|

’nyatra kṣaṇarahito jāyate bhūyaḥ || 6 ||

ity anena sāṃparāyikam avadyaṃ prasavatīty saṃdarśitam akṣaṇeṣūpapatteḥ |

prāptāprāptavihāniṃ śuklair dharmaiḥ samāpnute tena |

ity anena dṛṣṭadharmasāṃparāyikam avadyaṃ prasavatīty saṃdarśitam prāptakuśaladharmaparihānitaḥ
| aprāptaparihānitaś ca yathākramaṃ |

duḥkhaṃ viharati tasmān manaso ’py asvasthatām eti || 7 ||

ity etena lajjaṃ caitasikaṃ duḥkhaṃ daurmanasyaṃ pratisaṃvedayata ity saṃdarśitaṃ |

ete sarve doṣā hrīmatsu bhavanti no jinasuteṣu |

ity ata upādāya lajjāguṇo veditavyaḥ | yad ete ca doṣā na bhavanti |

deveṣu ca manujeṣu ca nityaṃ saṃjāyate ca budhaḥ || 8 ||

ity etad asya vipākaphalaṃ bhavati |

saṃbhārāṃś ca sa bodheḥ kṣipraṃ pūrayati lajjayā dhīmān |

ity etad adhipatiphalaṃ |

satvānāṃ pācanayā na khidyate caiva jinaputraḥ || 9 ||

ity etat puruṣakāraphalaṃ |

sa vipakṣapratipakṣai rahito ’rahitaś ca jāyate satataṃ |

ity ete visaṃyoganiṣpandaphalaṃ | yad uta vipakṣarahitatvaṃ pratipakṣārahitatvaṃ ca |

ity etam ānuśaṃsaṃ hrīmān āpnoti jinaputraḥ || 10 ||

iti yathoktadoṣābhāvaṃ guṇayogaṃ ca prāpnotīti saṃdarśitaṃ |

doṣamalino hi bālo hrīvirahāt suvasanaiḥ sugupto ’pi |nirvasano ’pi jinasuto hrīvasano muktadoṣamalaḥ
|| 11 ||

etena vastraviśeṣaṇaṃ hriyaḥ | tadanyavastraprāvṛtasyāpi hrīrahitasya doṣamalinatvāt | nagnasyāpi
ca hrīmato nirmalatvāt |

ākāśam iva na lipto hrīyuktaḥ jinasuto bhavati dharmaiḥ |

dharmair iti lokadharmaiḥ |

hrībhūṣitaś ca śobhati saṃparkagato jinasutānām || 12 ||

etena ślokena hriya ākāśabhūṣaṇasamatāṃ darśayati |

mātur iva vatsalatvaṃ hriyo vineyeṣu bodhisatvānāṃ |

trātavyasatvopekṣāyā lajjanāt |

ārakṣā cāpi hrīḥ saṃsaratāṃ sarvadoṣebhyaḥ || 13 ||

hastyaśvakāyādibhūtatvāt | ebhir vastrādidṛṣṭāntair vihāre kleśapratipakṣatāṃ cāre lokadharmapratipakṣatāṃ
| sahadhārmikasaṃvāsānukūlatāṃ satvaparipākānukūlatāṃ | akliṣṭasaṃsārānukūlatāṃ
ca hriyo darśayati |

sarveṣu nādhivāsā sarveṣv adhivāsanāpravṛttiś ca |sarveṣu ca pravṛttir hrīvihitaṃ hrīmato liṅgam
|| 14 ||

etena caturvidhaṃ hrīkṛtaṃ liṅgam hrīmato darśayati | yad uta sarvadoṣeṣv anadhivāsanā ca_apravṛttiś
ca | sarvaguṇeṣvadhivāsanā ca pravṛttiś ca |

hrībhāvanā pradhānā svacittato dharmato ’dhimokṣāc ca |āśayato ’pi vibhutvād akalpanād aikyataś
cāpi || 15 ||

ity asya nirdeśo yathāpūrvaṃ | dhṛtivibhāge sapta ślokāḥ |

dhṛtiś ca bodhisatvānāṃ lakṣaṇena prabhedataḥ |dṛḍhatvena ca sarvebhyas tadanyebhyo viśiṣyate
|| 16 ||

vīryaṃ samādhiḥ prajñā ca satvaṃ dhairyaṃ dhṛtirmatā |nirbhīto bodhisatvo hi trayād yasmāt pravartate
|| 17 ||

etena dhṛtilakṣaṇaṃ saparyāyaṃ samādanaṃ coktaṃ | vīrya_ādikaṃ lakṣaṇaṃ | satvādikaṃ paryāyaḥ
| śeṣaṃ sādhanaṃ | katamasmāt trayān nirbhītaḥ pravartate ity āha |

līnatvāc ca calatvāc ca mohāc cotpadyate bhayaṃ |kṛtyeṣu tasmād vijñeyā dhṛtisaṃjñā nije traye
|| 18 ||

sravakāryeṣu hi līnacittatayā vā bhayam utpadyate tadanutsāhataḥ | calacittatayā vā cittānavasthānataḥ
| saṃmohato vā tadupāyājñānataḥ | tatpratipakṣāś ca yathākramaṃ vīryādayaḥ | tasmān
nijavīryāditraye dhṛtisaṃjñā veditavyā nija ity apratisaṃkhyānakaraṇīye

prakṛtyā praṇidhāne ca nirapekṣatva eva ca |satvavipratipattau ca gambhīryāudāryasaṃśrave ||
19 ||

vineyadurvinayatve kāyācintye jinasya ca |duṣkareṣu vicitreṣu saṃsārātyāga eva ca || 20 ||

niḥsaṃkleśe ca tatraiva dhṛtir dhīrasya jāyate |asamā ca tadanyebhyaḥ so ’gre dhṛtimatāṃ yataḥ
mataḥ || 21 ||

ebhis tribhiḥ ślokair dhṛtiprabhedaṃ darśayati | yathākramaṃ gotrataḥ | cittotpādaḥ | svārthataḥ
| satvārthataḥ | prabhāvataḥ | satvaparipācanataḥ | paramabodhitaś ca | tatra nirapekṣatvaṃ
svārthaprayuktasya kāyajīvitanirapekṣatvād veditavyaṃ | punar duṣkaracaryātaḥ | saṃcintyabhāvopapattitaḥ
| tadasaṃkleśato ’pi prabhedaḥ |

kumitraduḥkhagambhīraśravād vīro na kampate |śalabhaiḥ pakṣavātaiś ca samudraiś ca sumeruvat
|| 22 ||

etena bodhisatvadhṛter dṛḍhatvaṃ darśayati | upamātrayaṃ trayeṇākampane yathākramaṃ veditavyaṃ
| akhedavibhāge dvau ślokau |

akhedo bodhisatvānām asamas triṣu vastuṣu |śrutātṛptimahāvīryaduḥkhe hrīdhṛtiniśritaḥ || 23
||

tīvracchando mahābodhāv akhedo dhīmatāṃ mataḥ |aniṣpannaś ca niṣpannaḥ suniṣpannaś ca bhūmiṣu
|| 24 ||

ābhyāṃ vastuno niśrayataḥ svabhāvataḥ | prabhedataś ca_akhedo nirdiṣṭaḥ | triṣu vastuṣu | śrutātṛptau
| dīrghakālavīrya_ārambhe | saṃsāraduḥkhe ca | hryaṃ dhṛtiṃ ca niśritya | tābhyāṃ
hi khedotpattito lajjayate na cotpādayati | tīvracchando mahābodhāv iti svabhāvvaḥ | chando
hi vyāvṛtte khinno bhavati | aniṣpanno ’dhimukticaryābhūmau | niṣpannaḥ spatabhūmiṣu |
suniṣpannaḥ pareṇa ity eṣa prabhādaḥ | śāstrajñatāyāyāṃ dvau ślokau |

vastunā cādhikāreṇa karmaṇā ca viśiṣyate |lakṣaṇenākṣayatvena phalasyodāgamena ca || 25 ||

śāstrajñatā hi dhīrāṇāṃ samādhimukhadhāraṇī |gṛhītā satvapākāya saddharmasya ca dhāraṇe || 26
||

tatra śāstrajñatāyāḥ pañca vidyāsthānāni vastu | adhyātmavidyā hetuvidyā śabdavidyā cikitsāvidyā
śilpakarmasthānavidyā ca | svaparārthakriyā adhikāraḥ | karma prathamavastuni svayaṃ
pratipattiḥ parebhyaś ca tatsamākhyānaṃ | dvitīye taddoṣaparijñānaṃ paravādinigrahaś ca |
trtīye svayaṃ suniruktābhidhānaṃ parasaṃpratyayaś ca | caturthe pareṣāṃ vyādhiśamanaṃ | pañcame
parebhyas tat saṃvibhāgaḥ | lakṣaṇaṃ śāstrajñatāyā etāny evas pañca vastuni śrutāni
bhavanti | dhṛtāni | vacasā parijitāni | manasā anvīkṣitāni | dṛṣṭyā supratividdhāni | śrutvā
yathākramaṃ | tad udgrahaṇataḥ | svādhyāyataḥ | prasannena manasārthacittanato yathāyogaṃ
taddoṣaguṇāvagamāt | svākhyātadurākhyātāvadhāraṇataś ca | akṣayatvaṃ nirupadhiśeṣanirvāṇe
’py akṣayāt | phalasamudāgamaḥ sarvadharmasarvākārajñatā | sā punar eṣā śāstrajñatā bodhisatvānāṃ
samādhimukhair dhāraṇīmukhaiś ca saṃgṛhītā | satvapākāya ca bhavati | samādhimukhais
tatkṛtyānuṣṭhānāt | saddharmapāraṇāya ca dhāraṇībhis taddhāraṇāt | lokajñatāyāṃ catvāraḥ
ślokaḥ |

kāyena vacasā caiva satyajñānena cāsamā |lokajñatā hi dhīrāṇāṃ tadanyebhyo viśiṣyate || 27 ||

kathaṃ kāyenety āha |

kṛtasmitamukhā nityaṃ |

kathaṃ vācety āha

dhīrāḥ pūrvābhibhāṣinaḥ |

sā punaḥ kim artham ity āha |

satvānāṃ bhājanatvāya |

kasminn arthe bhājanatvāya |

saddharmapratipattaye || 28 ||

kathaṃ satyajñānenety āha |

satyadvayād yataś ceṣṭo lokānām udayo ’sakṛt |dvayād astaṃgamas tasmāt tajjño lokajña ucyate
|| 29 ||

dvābhyāṃ satyābhyāṃ lokasya udayaḥ punaḥ punaḥ saṃsāro yaś codayo yena ceti kṛtvā | dvābhyām
astaṃgamo nirodhamārgasatyābhāṃ | yaś cāstaṃgamo yena cetu kṛtvā | tasmāt tajjño lokajña
ucyate | lokasyodayāstaṃgāminyā prajñayā samanvāgatatvāt |

śamāya prāptaye teṣāṃ dhīmān satyeṣu yujyate |satyajñānād yato dhīmān lokajño hi nirucyate ||
30 ||

anena lokajñatāyāḥ karma nirdiṣṭaṃ | tatra śamāya duḥkhasamudayasatyayoḥ prāptaye nirodhamārgasatyayoḥ
| pratisaraṇavibhāge trayaḥ ślokaḥ |

ārṣaś ca deśanādharmo artho ’bhiprāyiko ’sya ca |prāmāṇikaś ca nītārtho nirjalpā prāptir asya
ca || 31 ||

idaṃ pratisaraṇānāṃ lakṣaṇaṃ | tatra prāmāṇika ’rtho yaḥ pramāṇabhūtena nīto vibhaktaḥ śāstrā
vā tatpramāṇīkṛtena vā | nirjalpā prāptir adhigamajñānaṃ lokottaraṃ | tasyānabhilāpyatvāt
| śeṣaṃ gatārthaṃ |

pratikṣeptur yathoktasya mithyāsaṃtīritasya ca |sābhilāṣasya ca prāpteḥ pratiṣedho ’tra deśitaḥ
|| 32 ||

prathame pratisaraṇe ārṣadharmapratikṣeptuḥ pudgalasya pratiṣedgo deśitaḥ | dvitīye yathārutasya
vyañjanasya nābhiprāyikārthena | tṛtīyena mithyā cintārthasya viparītaṃ nīyyamanasya
| caturthena sābhilāṣasya jñānasya | pratyātmavedanīyasya |

adhimukter vicārāc ca yathāvat parataḥ śravāt |nirjalpād api ca jñānād apraṇāśo hi dhīmatāṃ
|| 33 ||

atha pratisaraṇānuśaṃsaḥ | prathamena pratisaraṇenārṣadharma_adhimuktito na praṇaśyanti | dvitīyena
svayamābhiprāyikakārthavicāraṇāt | tṛtīyena paratas tad viparītārthanayaśravāt | caturthena
lokottarajñānāt | pratisaṃvidvibhāge catvāraḥ ślokaḥ |

asamā bodhisatvānāṃ catasraḥ pratisaṃvidaḥ |paryāye lakṣaṇe vākye jñāne jñānāc ca tā matāḥ ||
34 ||

prathamā paryāye jñānam ekaikasyārthastha yāvanto nāma paryāyāḥ | dvitīyā lakṣaṇe yasyārthasya
tannāma | tṛtīyā vākye pratyekaṃ janapadeṣu yā bhāṣāḥ | caturthā jñāne svayaṃ yat pratibhānaṃ
| idaṃ pratisaṃvidāṃ lakṣaṇaṃ |

deśanāyāṃ prayuktasya yasya yena ca deśanā |dharmārthayor dvayor vācā jñānenaiva ca deśanā ||
35 ||

dharmasyoddeśanirdeśāt sarvathā prāpaṇād dvayoḥ |parijñānāhānāc ca codyānāṃ pratisaṃviccatuṣṭayam
|| 36 ||

iti catuṣṭve kāraṇaṃ | deśanāyāṃ hi prayuktasya yasya ca deśanā yena ca | tatra jñānena prayojanaṃ
kasya punar deśanā || 35 || dharmasya_arthasya | kena deśanā vacanena jñānena ca |
tatra dharmārthayor deśanā | dharmasyoddeśanirdeśāt vākyena deśanā tayor eva dvayor sarvathā
prāpaṇāt | jñānena deśanā codyānāṃ pariharaṇāt | ato yac ca yena ca deśyate tajjñānāt catasraḥ
pratisaṃvido vyavasthāpitāḥ |

pratyātmaṃ samatām etya yottaratra pravedanā |sarvasaṃśayanāśāya pratisaṃvin nirucyate || 37
||

etena pratisaṃvidāṃ nirvacanaṃ karam ca darśitaṃ | pratyātmaṃ lokottareṇa jñānena sarvadharmasamatāṃ
tathatāṃ etya uttarakālaṃ tatpṛṣṭalabdhena jñānena pravedanā paryāyādīnāṃ pratisaṃvid
iti nirvacanaṃ | sarvasaṃśayanāśāya pareṣām iti karma | saṃsāravibhāge carvāraḥ ślokāḥ
|

saṃbhāro bodhisatvānāṃ puṇyajñānamayo ’samaḥ |saṃsāre ’bhyudayāyaikaḥ anyo ’saṃkliṣṭasaṃsṛtau
|| 38 ||

yaś ca saṃbhāro yad arthaṃ ca saṃdarśayati | dvividhaḥ saṃbhāraḥ | tatra puṇyasaṃbhāraḥ saṃsāre
’bhyudayāya saṃvartate | jñānasaṃbhāro ’saṃkliṣṭasaṃsaraṇāya |

dānaṃ śīlaṃ ca puṇyasya prajñā jñānasya saṃbhṛtiḥ |trayaṃ cānyad dvayasyāpi pañcāpi jñānasaṃbhṛtiḥ
|| 39 ||

etena pāramatābhis tadubhayasaṃbhārasaṃgrahaṃ bhavati | kṣāntivīryadhyānabalena hy ubhayaṃ kriyate
| tasmād dvayasaṃbhāratrayaṃ bhavati | punaḥ prajñāyāṃ pariṇāmanāt sarvāḥ pañca pāramitā
jñānasaṃbhāro veditavyaḥ |

saṃtatyā bhāvanām etya bhūyo bhūyaḥ śubhasya hi |āhāro yaḥ sa saṃbhāro vīdhīre sarvārthasādhakaḥ
|| 40 ||

etat saṃbhāranirvacanaṃ karma ca | sam iti saṃtatyā | bhā iti bhāvanām āgamya | ra iti bhūyo
bhūya āhāraḥ | sarvārthasādhaka iti karma | svaparārthayoḥ sādhanāt |

praveśāyānimittāya anābhogāya saṃbhṛtiḥ |abhiṣekāya niṣṭhāyai dhīrāṇām upacīyate || 41 ||

ayaṃ saṃsāraprabhedaḥ | tatrādhimukticaryābhūmau saṃbhāro bhūmipraveśāya | ṣaṭsu bhūmiṣv animittāya
saptamībhūmisaṃgṛhītāya | tasyāṃ nimittasamudācārāt | saptamyāṃ bhūmāv anābhogāya
tadanybhūmidvayasṃgṛhītāya | tayoḥ saṃbhārābhiṣekāya daśamībhūmisaṃgṛhītāya | tasyāṃ saṃbhāro
niṣṭhāgamanāya buddhabhūmisaṃgṛhītāya | smṛtyupasthānavibhāge trayaḥ ślokāḥ |

caturdaśabhir ākāraiḥ smṛtyupasthānabhāvanā |dhīmatām asamatvāt sā tadanyebhyo viśiṣyate ||
42 ||

kasmaiś caturdaśabhiḥ |

niśrayāt pratipakṣāc ca avatārāt tathaiva ca |ālambanamanaskāraprāptitaś ca viśiṣyate || 43
||

ānukūlyānuvṛttibhyāṃ parijñotpattito ’parā |mātrayā paramatvena bhāvanāsamudāgamāt || 44 ||

ity ebhiś caturdaśabhir ākārair bodhisatvānāṃ smṛtyupastānabhāvanā viśiṣyate | katham āśrayato
mahāyāne śrutacintābhāvanāmayīṃ prajñām āśritya | kathaṃ pratipakṣataḥ caturviparyāsapratipakṣāṇām
apy aśuciduḥkhānityānātmasaṃjñānaṃ pratipakṣatvāt kāyādidharmanairātmyapraveśataḥ
| katham avatārataḥ | caturbhiḥ smṛtyupasthānair yathākramaṃ duḥkhasamudayanirodhamārgasatyāvatārāt
svayaṃ pareṣāṃ cāvatāraṇāt | yathoktaṃ madhyāntavibhāge | katham ālambanataḥ
sarvasatvakāyādyālambanāt | kathaṃ manaskārataḥ kāyādyanupalambhāt | kathaṃ prāptitaḥ kāyādīnāṃ
na visaṃ yogāya nāvasaṃyogāya | kathaṃ ānukūlyataḥ pāramitānukūlyena tadvipakṣapratipakṣatvāt
| katham anuvṛttitaḥ laukikānāṃ śrāvakapratyekabuddhānāṃ cānuvṛttyā tadupasaṃhitasmṛtyupasthānabhāvanāt
tebhyas tadupadeśārthaṃ | kathaṃ parijñātaḥ kāyasya māyopamatvaparijñayā
tathaivābhūtarūpasaṃprakhyānāt | vedanāyāḥ | svapnopamatvaparijñayā tathaiva mithyānubhavāt
| cittasya prakṛtiprabhāsvaratvapraijñayā ākāśavat | dharmāṇām āgantukakatvaparijñayā
ākāśāganturajodhūmābhranīhāropakleśavat | katham utpattitaḥ saṃcintyabhavopapattau cakravartyādibhūtasya
viśiṣṭakāyavedanādisaṃpattau tadasaṃkleśataḥ | kathaṃ mātrataḥ mṛdvā
api smṛtyupasthānabhāvanāyās tad anyebhyo adhimātratvāt | prakṛtitīkṣṇendriyatayā | kataṃ
paramatvena pariniṣpannānām anābhogamiśrop+aniśrabhāvanāt | kathaṃ bhāvanātaḥ atyantaṃ tadbhāvanāt
nirupadhiśeṣanirvāṇe ’pi tadakṣayāt | kathaṃ samudāgamataḥ | daśasu bhūmiṣu buddhatve
ca samudāgamāt | samyakprahāṇavibhāge pañca ślokāḥ |

samyakprahāṇaṃ dhīrāṇām asamaṃ sarvadehibhiḥ |smṛtyupasthānadoṣāṇāṃ pratipakṣeṇa bhāvyate ||
45 ||

yāvatyaḥ smṛtyupasthānabhāvanā uktāḥ tadvipakṣāṇāṃ pratipakṣeṇa samyakprahāṇabhāvaneti samastaṃ
samyakprahāṇalakṣaṇaṃ | prabhedena punaḥ |

saṃsārasyopabhoge ca tyāge nivaraṇasya ca |manaskārasya ca tyāge praveśe caiva bhūmiṣu || 46
||

animittavihāre ca labdhau vyākaraṇasya ca |satvānāṃ paripāke ca abhiṣeke ca dhīmatāṃ || 47 ||

kṣetrasya ca viśuddhyarthaṃ niṣṭhāgamana eva ca |bhāvyate bodhisatvānāṃ vipakṣapratipakṣataḥ
|| 48 ||

ayaṃ samyakprahāṇabhāvanāprabhedaḥ | saṃsārasyaasaṃkliṣṭaparibhoge saṃpattiṣu | pañcanivāraṇatyāge
| śrāvakapratyekabuddhamanaskāratyāge | bhūmipraveśe | animittavihāre sapramyāṃ bhūmau
| vyākaraṇalābhe| satvānāṃ paripācane navamyāṃ | abhiṣeke ca daśamyāṃ | kṣetraviśuddhyarthaṃ
traye ’pi | niṣṭhāgamane ca buddhabhūmau | ye ca vipakṣās teṣāṃ pratipakṣeṇa samyakprahāṇabhāvanā
veditavyā | ayam asyāḥ prabhedaḥ |

chandaṃ niśritya yogasya bhāvanā sanimittikā |sarvasamyakprahāṇeṣu pratipakṣo nirucyate || 49
||

etena chandaṃ janayati | vyāyacchate vīryam ārabhate | cittaṃ pragṛhṇāti | samyak pradadhāti
| ity eṣāṃ padānām arthanirdeśaḥ | chandaṃ hi niśritya śamathavipaśyanākhyaṃ yogaṃ bhāvayatīti
vyāyacchate | sā ca bhāvanā śamathapragrahopekṣānimittaiḥ saha bhāvyatge | tasmāt sā
sanimittikā | kathaṃ punar bhāvyate | yac chamathapragrahopakleśayor layāuddhatyayoḥ pratipakṣeṇa
vīryam ārabhate | cittaṃ pragṛhṇāti pradadhāti ca | śamathe samaprāpte copekṣāyāṃ
pradadhāti | eṣā yogabhāvanā yathoktaprabhedeṣu sarvasamyakprahāṇeṣu pratipakṣa ucyate |
ṛddhipādavibhāge pañca ślokāḥ |

ṛddhipādāś ca catvāro dhīrāṇām agralakṣaṇāḥ |sarvārthasiddhau jāyante ātmanaś ca parasya ca
|| 50 ||

sarvārthasiddhir laukikī lokottarā ca veditavyā ca | śeṣaṃ gatārthaṃ |

niśrayāc ca prabhedāc ca upāyād abhinirhṛteḥ |vyavasthā ṛddhipādānāṃ dhīmatāṃ sarvatheṣyate
|| 51 ||

asyoddeśasya śeṣo nirdeśaḥ |

dhyānapāramim āśritya prabhedo hi caturvidhaḥ |upāyaś cābhinirhāraḥ ṣaḍvidhaś ca vidhīyate ||
52 ||

dhyānapāramitā niśrayaḥ prabhedaś caturvidhaś chandavīryacittamīmāṃsāsamādhibhedāt | upāyaś
caturvidha eva | abhinirhāraḥ ṣaḍvidhaḥ | caturvidha upāyaḥ katamaḥ |

vyāvasāyika ekaś ca dvitīyo ’nugrahātmakaḥ |naibandhikas tṛtīyaś ca caturthaḥ prātipakṣikaḥ
|| 53 ||

aṣṭānāṃ prahāṇasaṃskārāṇāṃ chando vyāyāmaḥ śaddhā vyāvasāyikaḥ upāyaḥ | śraddhānasyārthino vyāyāmāt
| praśrabdhir anugrahātmakaḥ smṛtiḥ saṃ prajanyaṃ copanibandhakaḥ | ekena cittasyālambanāvismarāt
| dvitīyena visāraprajñānāt | cetanā copekṣā ca prātipakṣika upāyaḥ | layāuddhatyopakleśayoḥ
kleśānāṃ ca prātipakṣatvāt | ṣaḍvidho ’bhinirhāraḥ katamaḥ |

darśanasyāvavādasya sthitivikrīḍitasya ca |praṇidher vaśitāyaś ca dharmaprāpteś ca nirhṛtiḥ
|| 54 ||

tatra darśanaṃ cakṣuḥ pañcavidhaṃ māṃsacakṣuḥ divyaṃ cakṣuḥ āryaṃ prajñācakṣuḥ dharmacakṣuḥ
buddhacakṣuś ca | avavādaḥ ṣaḍabhijñā yathākramaṃ | tābhir upasaṃkramya bhāṣā cittaṃ cāgatiṃ
ca gatiṃ ca viditvā niḥsaraṇāyāvavadanāt | sthitivikrīḍitaṃ yasmāt bodhisatvānāṃ bahuvidhaṃ
nirmāṇādibhiḥ samādhivikrīḍitaṃ | praṇidhir yena praṇidhijñānena praṇidhānabalikā bodhisatvāḥ
praṇidhānavaiśeṣikatayā vikrīḍanti | yeṣāṃ na sukaraṃ saṃkhyā kartuṃ kāyasya vā prabhāyā
vā svarasasya veti vistareṇa yathā daśabhūmike sūtre | vaśitā yathā tatraiva daśa
vaśitā nirdiṣṭāḥ | dharmaprāptir balavaiśāradyāveṇikabuddhadharmāṇāṃ prāptiḥ | ity eṣā darśanādīnām
abhinirhāraḥ ṣaḍvidhaḥ | indriyavibhāge ślokaḥ |

bodhiś caryā śruta cātra śamatho ’tha vipaśyanā |śraddhādīnāṃ padaṃ jñeyamarthasiddhyadhikārataḥ
|| 55 ||

śraddhendriyasya bodhiḥ padam ālambanam ity arthaḥ | vīryendriyasya bodhisatvacaryā | smṛtīndriyasya
mahāyānasaṃgṛhītaṃ śrutaṃ | samādhīndriyasya śamathaḥ | prajñendriyasya vipaśyanā
padaṃ | tadarthādhikāreṇaiva caitāni śraddhādīni ādhipatyārthenendriyāṇy ucyante | balavibhāge
ślokaḥ |

bhūmipraveśasaṃkliṣṭāś ceṣṭāḥ śraddhādayaḥ punaḥ |vipakṣadurbalatvena ta eva balasaṃjñitāḥ ||
56 ||

gatārthaḥ ślokaḥ | bodhyaṅgavibhāge sapta ślokāḥ |

bhūmiviṣṭasya bodhyaṅgavyavasthānaṃ vidhīyate |dharmāṇāṃ sarvasatvānāṃ samatāvagamāt punaḥ ||
57 ||

etena yasyām avasthāyāṃ yasyāvabodhāt bodhyaṅgāni vyavasthāpyante tadupadiṣṭaṃ | bhūmipraviṣṭa_avasthāyāṃ
sarvadharmāṇāṃ sarvasatvānāṃ ca samatāvabodhād yathākramaṃ dharmanairātmyenātmaparasamatā
ca | ataḥ paraṃ cakrādisaptaratnasādharmyaṃ bodhyanṅgānāṃ darśayati |

smṛtiś carati sarvatra jñeyājitavinirjaye |

ajitajñeyavinirjayāya | yathā cakravartinaś cakraratnam ajitadeśavinirjayāya |

sarvakalpanimittānāṃ bhaṅgāya vicayo ’sya ca || 58 ||

yathā hastiratnaṃ pratyarthikabhaṅgāya |

āśu cāśeṣabodhāya vīryasya pravartate |

kṣiprābhijñatotpādanāt | yathāśvaratnam āśu samudraparyantamahāpṛthivīgamanāya |

dharmālokavivṛddhyā ca prītyā āpūryate dhruvam || 59 ||

ārabdhavīryasya bodhisavasya dharmālokā vivardhante | tataḥ prītiḥ sarvaṃ kāryaṃ sadā prīṇayati
| yathā maṇiratnam ālokaviśeṣeṇa cakravartinaṃ prīṇayati |

sarvāvaraṇanirmokṣāt praśrabdhyā sukham eti ca |

sarvadauṣṭhulyasamutpādanāt | yathā strīratnena cakravartī sukham anubhavati |

cintitārthasamṛddhiś ca samādher upajāyate || 60 ||

yathā cakravartino gṛhapatiratnāt |

upekṣayā yathākāmaṃ sarvatra viharaty asau |paṣṭhalabdhāvikalpena vikalpena vihāreṇa sadottamaḥ
|| 61 ||

upekṣā_ucyate nirvikalpaṃ jñānaṃ tayā bodhisatvaḥ yathākāmaṃ sarvatra viharati tatpṛṣṭhalabdhena
ca vihāreṇa_anyasyopagamāt | nirvikalpena vihāreṇa tatra nirvyāparatayā vāsakalpanāt
| yathā cakravartinaḥ pariṇāyakaratnaṃ caturaṅgabalakāyam upanetavyaṃ copapraṇayati | apanetavyaṃ
cāpanayati | tatra ca gatvā vāsaṃ kalpayati yatrākhinnaḥ caturaṅgo balakāyaḥ paraiti
|

evaṃguṇo bodhisatvaś cakravartīva vartate |saptaratnopamair nityaṃ bodhyaṅgaiḥ parivāritaḥ ||
62 ||

iti saptaratnopamatvaṃ bodhyaṅgānāṃ nigamayati |

niśrayāṅgaṃ svabhāvāṅgaṃ niryāṇāṅgaṃ tṛtīyakaṃ |caturtham anuśaṃsāṅgam akleśāṅgaṃ trayātmakam
|| 63 ||

etena yad bodhyaṅgaṃ yathāṅgaṃ tad abhidyatitaṃ | smṛtir niśrayāṅgaṃ sarveṣāṃ tanniśrayeṇa pravṛtteḥ
| dharmapravicayaḥ svabhāvāṅgaṃ bodhes tatsvabhāvatvāt | vīryaṃ niryāṇāṅgaṃ tenāprāpyaniṣṭhāyām
adhiṣthānāt | prītir anuśaṃsāṅgam cittasukhatvāt | praśrabdhisamādhyupekṣā
akleśāṅgaṃ | yena yan niśritya yo ’saṃkleśa iti | trividham asaṃkleśāṅgaṃ veditavyaṃ | mārgāṅgavibhāge
dvau ślokau |

yathābodhānuvṛttiś ca tadūrdhvam upajāyate |yathābodhavyavasthānaṃ praveśaś ca vyavasthitau
|| 64 ||

karmatrayaviśuddhiś ca pratipakṣasya bhāvanā |jñeyāvṛtteś ca mārgasya vaiśeṣikaguṇasya ca ||
65 ||

bodhyaṅgakālād ūrdhvaṃ yathā_bhūtāvabodha_anuvṛttiḥ samyagdṛṣṭiḥ | tasyaivāvabodhasya avasthānaṃ
paricchedaḥ samyaksaṃkalpaḥ | tadvyavasthāne ca sūtrādike bhagavatā kṛte sa eva praveśas
tena tadrthāvabodhāt | karmatrayaviśuddhiḥ samyagvākkaramāntājīvāḥ | vākkāyobhayakramasaṃgrahāt
| pratipakṣasya bhāvanā bhāvanā samyagvyāyāmādayo yathākramaṃ jñeyāvaraṇasya mārgāvaraṇasya
ca vaiśeṣikaguṇa_āvaraṇasya ca samyagvyāyāmena dīrghaṃ hi kālaṃ akhidyamāno jñeyāvaraṇasya
pratipakṣaṃ bhāvayati | samyaksmṛtyā śamathapragrahopekṣānimitteṣu layāuddhatyābhāvān
mārgasaṃmukhībhāvāyāvaraṇasya pratipakṣaṃ bhāvayati | samyaksamādhinā vaiśeṣikaguṇābhinirhārāyāvaraṇasya
pratipakṣaṃ bhāvayaty evam aṣṭau mārgāṅgāni vyavasthāpyante | śamathavipaśyanāvibhāge
trayaḥ ślokaḥ |

cittasya citte sthānāc ca dharmapravicayād api |samyak sthitim upāśritya śamatho ’tha vipaśyanā
|| 66 ||

samyaksamādhiṃ niśritya citte cittasyāvasthānāt | dharmāṇāṃ ca pravicayād yathākramaṃ śamatho
vipaśyanā ca veditavyā | na tu vinā samyaksamādhinety etac chamathavipaśyanālakṣaṇaṃ |

sarvatragā ca saikāṃśā naikāṃśopaniṣanmatā |

sā ca śamathavipaśyanā sarvatragā yaṃ yaṃ guṇam ākaṅkṣati tatra tatra tadbhāvanāt | yathoktaṃ
sūtre | ākaṅkṣed bhikṣur aho vatāhaṃ kāmair iti vistreṇa yāvat tena bhikṣuṇā imāv eva dvau
dharmau bhāvayitavyau | yad uta śamathaś vipaśyanā cety evam ādi | ekāṃśā śamathavipaśyanā
yadā śamathaṃ bhāvayati | vipaśyanāṃ vā | ubhaya_aṃśa yadā yugapad ubhayaṃ bhāvayati |
upaniṣansaṃmatā śamathavipaśyanā bodhisatvānām adhimukticaryābhūmau |

18.67b-c prativedhe ca niryāṇe animitte hy asaṃskṛte || 67 ||

pariśuddhau viśuddhau ca śamatho ’tha vipaśyanā |sarvabhūmigatā dhīre sa yogaḥ sarvasādhakaḥ
|| 68 ||

ity upaniṣan matety evamādinā śamathavipaśyanāḥ prabhedaḥ karma ca nirdiṣṭaḥ | yoga upāyo veditavyaḥ
| tatra prativedhaḥ prathamabhūmipraveśaḥ | niryāṇaṃ yāvata ṣaṣṭī bhūmiḥ | tābhiḥ
sanimittaprayoganirṇayāt | animittaṃ saptamī bhūmiḥ | asaṃskṛtam anyadbhūmitrayam anabhisaṃskāravāhitvāt
| saṃskāro hi saṃsṛtaṃ tad atra nāstīty asaṃskṛtaṃ | tad eva ca bhūmitrayaṃ
niśritya buddhakṣetraṃ c pariśodhayitavyaṃ | buddhatvaṃ ca prāptavyaṃ | tad etad yathā_kramaṃ
pariśuddhir viśuddhiś ca | upyāyakauśalyavibhāge dvau ślokau |

pūraye buddhadharmāṇāṃ satvānāṃ paripācane |kṣipraprāptau kriyāśuddhau vartmācchede ca kauśalaṃ
|| 69 ||

upāye bodhisatvānām asamaṃ sarvabhūmiṣu |yatkauśalyaṃ samāśritya sarvārthān sādhayanti te ||
70 ||

anenopāyakauśalyasya prabhedaḥ karma ca darśitaḥ | tatra buddhadharmaparpūraye nirvikalpaṃ jñānam
upāyaḥ | satvaparipācane catvāri saṃgrahavastūni | kṣipra_abhisaṃbodhe sarvaṃ pāpaṃ
pratideśayāmi yāvad bhavatu jñānaṃ saṃbodhāyeti pratideśanā ’numodanādhyeṣaṇā pariṇāmanā |
kriyāśuddhau samādhidhāraṇīmukhāni | taiḥ sarvārthakriyāsādhanāt | vartmā_anucchede apratiṣṭhanirvāṇe
| asmin pañcavidha upāye sarvabhūmiṣu bodhisatvānām asamaṃ tadanyaiḥ kauśalyam
ity ayaṃ prabhedaḥ | sarvasvaparārthasādhanaṃ karma | dhāraṇīvibhāge trayaḥ ślokāḥ |

vipākena śrutābhyāsāt dhāraṇy api samādhinā |parīttā mahatī sā ca mahatī trividhā punaḥ || 71
||

apraviṣṭapraviṣṭānāṃ dhīmatāṃ mṛdumadhyamā |aśuddhabhūmikānāṃ hi mahatī śuddhabhūmikā || 72
||

dhāraṇītāṃ samāśritya bodhisatvā punaḥ punaḥ |prakāśayanti saddharmaṃ nityaṃ saṃdhārayanti ca
|| 73 ||

atrāpi prabhedaḥ karma ca dhāraṇyāḥ darśitaṃ | tatra trividhā dhāraṇī | pūrvakarmavipākena |
śrutābhyāsena | dṛṣṭadharmabāhuśrutyena grahaṇadhāraṇasāmarthyaviśeṣaṇāt | samādhisaṃniśrityena
ca | sā punar vipākaśrutābhyāsābhyāṃ parīttā veditavyā | samādhinā mahatī sā_api mahatī
punas trividhā | abhūmipraviṣṭānāṃ mṛdvī bhūmipraviṣṭānāṃ akuśalabhūmikānāṃ madhyā saptasu
bhūmiṣu | pariśuddhabhūmikā tv adhimātrā śeṣāsu bhūmiṣu ity ayaṃ prabhedo dhāraṇyāḥ
| saddharmasya prakāśanaṃ dhāraṇaṃ ca karma | praṇidhānavibhāge trayaḥ ślokāḥ |

cetanā chandasahitā jñānena preritā ca tat |praṇidhānaṃ hi dhīrāṇām asamaṃ sarvabhūmiṣu || 74
||

hetubhūtaṃ ca vijñeyaṃ cittāt sadyaḥ phalaṃ ca tat |āyatyām arthasiddhyarthaṃ cittamātrāt samṛddhitaḥ
|| 75 ||

citraṃ mahadviśuddhaṃ ca uttarottarabhūmiṣu |ā bodher bodhisatvānāṃ svaparārthaprasādhakaṃ ||
76 ||

atra praṇidhānaṃ svabhāvato nidānato bhūmitaḥ prabhedataḥ karmataś ca paridīpitaṃ | cetanā chandasaṃprayuktā
svabhāvaḥ | jñānaṃ nidānaṃ | sarvabhūmiṣv iti bhūmiḥ | tac ca praṇidhānaṃ
hetubhūtaṃ | cittād eva sadyaḥ phalatvāt | āyatyāṃ vābhipreta_arthasiddhyarthaṃ cittāt punaḥ
sadyaḥphalaṃ cittamātrāt yathārthasamṛddhitā vedutavyā | yena praṇihānena balikā bohisatvā
vikrīḍanti | yasya na sukarā saṃkhyā kartuṃ kāyasya veti vistaraḥ | citram adhimukticaryābhūmāv
evaṃ ca syām iti | mahadbhūmipraviṣṭasya daśa mahāpraṇidhānāni | viśuddhaṃ uttarottarāsu
bhūmiṣu viśuddhiviśeṣād ā bodher ity eṣa prabhedataḥ | svaparārthaprasādhanaṃ karma
| samādhitrayavibhāge trayaḥ ślokāḥ |

nairātmyaṃ dvividhaṃ jñeyo hy ātmagrāhasya cāśrayaḥ |tasya copaśamo nityaṃ samādhitrayagocaraḥ
|| 77 ||

trayāṇāṃ samādhīnāṃ trividho gocaro jñeyaḥ | pudgalanairātmyaṃ śūnyatāsamādheḥ | tadubhaya_ātmagrāhasyāśrayaḥ
pañcopadānaskandhā apraṇihitasamādheḥ | tasya_āśrayasyātyanata_upaśama ānimittasamādheḥ
| sa eva

samādhis trividho jñeyo grāhyagrāhakabhāvataḥ |

trividhasya grāhasya gocarasya grāhakā ye samādhayaḥ | te śūnyatādisamādhayaḥ iti grāhyagrāhakabhāvena
trayaḥ samādhayo jñātavyāḥ | te punar yathākramaṃ |

nirvikalpo ’pi vimukho ratiyuktaś ca sarvadā || 78 ||

śūnyatāsamādhir nirvikalpaḥ | pudgaladharmātmanor avikalpanāt | apraṇihito vimukhas tasmād ātmagrāhāśrayāt
| ānimitto ratisamprayuktaḥ sarvakālaṃ tasmiṃs tadāśrayopaśame |

parijñāyai prahāṇāya punaḥ sākṣātkriyāya ca |śūnyatādisamādhīnāṃ tridhārthaḥ parikīrtitaḥ ||
79 ||

pudgalanairātmyayayoḥ parijñā_arthaṃ śūnyatā | tad ātmagrāhāśrayasya prahāṇa_artham apraṇihitaḥ
| tadupśamasya sākṣātkriyā_artham ānimittaḥ samādhiḥ | dharmoddānavibhāge ślokau |

samādhyupaniṣattvena dharmoddānacatuṣṭayaṃ |deśitaṃ bodhisatvebhyaḥ satvānāṃ hitakāmyayā ||
80 ||

tatra saṃskārā anityāḥ sarvasaṃskārā duḥkhāḥ ity apraṇihitasya samādhyupaniṣatbhāvena deśitaṃ
| sarvadhamrā anātmāna ity śūnyatāyāḥ | śāntaṃ nirvāṇam iti ānimittasya samādheḥ | kaḥ punar
anityārtho yāvac chāntārthaḥ ity āha |

asadartho ’vikalpārthaḥ parikalpārtha eva ca |vikalpopaśamārthaś ca dhīmatāṃ tac catuṣṭayam
|| 81 ||

bodhisatvānām asadartho ’nityārthaḥ | yan nityaṃ nāsti tad anityaṃ teṣāṃ yat parikalpitalakṣaṇaṃ
| abhūtavikalpārtho duḥkhārtho yat paratantralakṣaṇaṃ | parikalpamātra_artho ’nātmārthaḥ
| evaśabdenāvadhāraṇaṃ parikalpata ātmā nāsti parikalpamātraṃ tv astīti parikalpitalakṣaṇasyābhāvārtho
’nātmārtha ity uktaṃ bhavati | vikalpopaśamārthaḥ pariniṣpannalakṣaṇaṃ nirvāṇaṃ
| kṣaṇabhaṅgārtho ’py anityārtho veditavyaḥ paratantralakṣaṇasya | atas tatsādhanārthaṃ
kṣaṇikatvavibhāge daśa ślokāḥ |

ayogād dhetuto ’tpatter virodhāt svayam asthiteḥ |abhāvāl lakṣaṇaikāntyād anuvṛtter nirodhataḥ
|| 82 ||

pariṇāmopalabdheś ca taddhetutvaphalatvataḥ |upāttatvādhipatvāc ca śuddhasatvānuvṛttitaḥ ||
83 ||

tatra kṣaṇikaṃ sarvaṃ saṃskāram iti paścād vacanād iyaṃ pratijñā veditavyā | tat punaḥ kathaṃ
sidhyati | kṣaṇikatvam antareṇa saṃskārāṇāṃ pravṛtter ayogāt | prabandhena hi vṛttiḥ pravṛttiḥ
| sā cāntareṇa pratikṣaṇam utpādanirodhau na yujyate | atha kālāntaraṃ sthitvā pūrvottaranirodhotpādataḥ
prabandheneṣyate vṛttiḥ | tadanantaraṃ pravṛttir na syāt prabandhābhāvāt
naiva cotpannasya vinā prabandhena kālāntaraṃ bhāvo yujyate | kiṃ kāraṇaṃ hetuta utpattiḥ
| hetuto hi sarvaṃ saṃskṛtam utpadyate bhavatīty arthaḥ | tad yadi bhūtvā punar uttarakālaṃ
bhavati tasyāvaśyaṃ hetunā bhavitavyaṃ | vināhetunā ādita ivābhāvāt | na ca tat tenaiva
hetunā bhavitum arhati tasyopayuktahetukatvāt | na cānyo hetur uplabhyate | tasmāt pratikṣaṇam
avaśyaṃ pūrvahetukam anyad bhavatīti veditavyaṃ | evaṃ vinā prabandhenotpannasya
kālāntaraṃ bhāvo no yujyate | atha apy evam iṣyata notpannaṃ punar utpadyate yad arthaṃ hetunā
bhavitavyaṃ syād utapannaṃ tu kālāntareṇa paścān nirudhyate notpannamātram eveti | tatpaścāt
kena nirudhyate | yad utpādahetunaiva tad ayuktaṃ | kiṃ kāraṇaṃ | utpādnirodhayor
virodhāt | na hi virodhayos tulyo hetur upalabhyate | tad yathā chāyātapayoḥ śītoṣṇayoś ca
| kālāntaranirodhasyaiva ca virodhāt | kena virodhāt | āgamena ca | yad uktaṃ bhagavatā
| māyopamās te bhikṣo saṃskārā āpāyikās tāvat kālikā itvarapratyupasthāyina iti | manaskāreṇa
ca yogināṃ | te hi saṃskārāṇām udayavyayau manasikurvantaḥ pratikṣaṇaṃ teṣāṃ nirodhaṃ
paśyanti | anyathā hi teṣām api nirvidvirāgavimuktayo na syur yathānyeṣāṃ maraṇakālādiṣu nirodhaṃ
paśyantāṃ | yadi cotpannaḥ saṃskāraḥ kālāntaraṃ tiṣṭhet sa svayam eva vā tiṣṭhet svayam
eva sthātuṃ samarthaḥ | sthitikāraṇena vā kenacit | svayaṃ tāvad avasthānam ayuktaṃ
| kiṃ kāraṇaṃ | paścāt svayam asthiteḥ | kkena vā so ’nte punaḥ sthātuṃ na samarthaḥ | sthitikāraṇenāpi
na yuktaṃ tasya_abhāvāt | na hi tat kiṃcid upalabhyate | athāpi syād vināpi
sthitikāraṇena vināśakāraṇābhāvāt avatiṣṭhate | labdhe tu vināśakāraṇe paścād vināśayati agnineva
śyāmateti | tad ayuktaṃ tasyābhāvāt | na hi vināśakāraṇaṃ paścād api kiṃcid asti |
agnināpi śyāmatā vināśayatīti suprasiddhaṃ | visadṛśotpattau tu tasya sāmārthyaṃ prasiddhaṃ
| tathā hi tatsaṃbandhāt śyāmatāyāḥ saṃtatir visadṛśī gṛhyate ma tu sarvathaivāpravṛttiḥ
| apām api kvathyamānānām agnisaṃbandhād alpataratamotpattito ’timandyād ante punar anutpattir
gṛhyate | lakṣaṇaikāntyāt | ekāntikaṃ hy saṃskṛtalakṣaṇam uktaṃ bhagavatā yad uta saṃskṛtasyānityatā
| tad yadi notpannamātraṃ vinaśyet | kaṃcit kālam asyānityatā na syād iti
anaikāntikam anityatālakṣaṇaṃ prasahyate | athāpi syāt pratikṣaṇam apūrvotpattau tad evedam
iti pratyabhijñānaṃ na syād iti | tad bhavaty eva sādṛśasya anuvṛtter māyākārapalakavat
| sādṛśyāt tatbuddhir na tadbhāvād iti | kathaṃ gamyate | nirodhataḥ | na hi tathaivāvasthitasyānte
nirodhaḥ syād ādilakṣaṇanirviśiṣṭatvāt | tasmān na tat tad evety avadhāryate ante
pariṇāmopalabdheś ca | pariṇāmo hi nāmānyathātvaṃ | tad yadi nādita evārabdhaṃ bhaved
ādhyātmikabāhyānāṃ bhāvānām ante pariṇāmo nopalabhyeta | tasmād ādita evānyathātvam ārabdhaṃ
yat krameṇābhivardhamānam ante vyaktim āpadyante kṣīrasyeva dadhyavasthāyāṃ | yāvat tu
tad anyathātvaṃ sūkṣmatvān na paricchidyate | tāvat sādṛśyānuvṛttes tad evedam imi jñāyata
iti siddhaṃ | tataś ca pratikṣaṇam anyathātvāt | kṣaṇikatvaṃ prasiddhaṃ | kutaś ca prasiddhaṃ
| taddhetutvaphalatvataḥ | kṣaṇikahetutvāt | kṣaṇikaphalatvāc cety arthaḥ | kṣaṇikaṃ
hi cittaṃ prasiddhaṃ tasya cānye saṃskārāś cakṣūrūpādayo hetutaḥ | tasmāt te ’pi kṣaṇikā iti
siddhaṃ | na tv akṣaṇikāt kṣaṇikaṃ bhavitum arhati yathā nityād anytyatam iti | cittsya
khalv api sarve saṃskārāḥ phalaṃ | katham idaṃ gamyate | upāttatvād ādhipatyāc chuddhasatvānuvṛttitaś
ca | cittena hi sarve saṃskārāś cakṣurādayaḥ sādhiṣṭhānā upāttāḥ sahasaṃmūrchnāḥ
tadanugrahānuvṛttitaḥ | tasmāt te cittasya phalaṃ cittasya cādhipatyaṃ saṃskāreṣu | yathoktaṃ
bhagavatā | cittenāyaṃ loko nīyate cittena parikṛṣyate cittasyotpannasyotpannasya
vaśe vartate iti | tathā viñānapratyayaṃ nāma rūpam ity uktaṃ | tasmāc cittasya phalaṃ | śuddhacittānuvṛttitaś
ca | śuddhaṃ hi yogināṃ cittaṃ saṃskārā anuvartante | yathoktaṃ | dhyāyī
bhikṣuḥ ṛddhimāṃś cittavaśe prāpta imaṃ dāruskandhaṃ sacet suvarṇam adhimucyate tad apy
asya tahaiva syād iti | tasmād api cittaphalaṃ saṃskārāḥ | satvānuvṛttitaś ca | tathā hi
pāpakāreṣu satveṣu bāhyā bhāvā hīnā bhavanti | puṇyakāreṣu ca praṇītāḥ | atas taccittānuvartanāt
cittaphalatvaṃ saṃskārāṇāṃ siddhaṃ | tataś ca teṣāṃ kṣaṇikatvaṃ | na hi kṣaṇikasyākṣaṇikaṃ
phalaṃ yujyate tadanuvidhāyitvāt | evaṃ tāvad aviśeṣeṇa saṃskārāṇāṃ kṣaṇikatvaṃ dvābhyāṃ
ślokābhyāṃ sādhitaṃ | ādhyātmikānāṃ punaḥ sādhanārthaṃ pañca ślokā veditavyāḥ |

ādyas taratamenāpi cayenāśrayabhāvataḥ |vikāraparipākābhyāṃ tathā hīnaviśiṣṭataḥ || 84 ||

bhāsvarābhāsvaratvena deśāntaragamena ca |sabījābījabhāvena pratibimbena codayaḥ || 85 ||

caturdaśavidhotpattau hetumān aviśeṣataḥ |cayāyāpārthād ayogāc ca āśrayatva asaṃbhavāt || 86
||

sthitasyāsaṃbhavād ante ādyanāśāvikārataḥ |tathā hīnaviśiṣṭatve bhāsvarābhāsvare ’pi ca || 87
||

gatyabhāvāt sthitāyogāc caramatva asaṃbhavāt |anuvṛtteś ca cittasya kṣaṇikaṃ sarvasaṃskṛtam
|| 88 ||

ādyas taratamenāpi yāvat kṣaṇikaṃ sarvasaṃskṛtam iti | katham eṣām ebhiḥ kṣaṇikatvaṃ sidhyati
| ādyātmikānāṃ hi saṃskārāṇāṃ caturdaśavidha utpādaḥ | ādya utpādo yāvat prathamata ātmabhāvābhinirvṛttiḥ
| taratamena yaḥ prathamajanma lakṣaṇād ūrdhvaṃ | cayena ya āhārasvapnabrahmacaryāsamāpatty
upacayena | āśrayabhāvataḥ yaś cakṣurvijknānādīnāṃ cakṣurādibhir āśrayaiḥ
| vikāreṇa yo rāgādibhir varṇādivipariṇāmataḥ | paripākena yo garbhabālakumārayuvamadhyamavṛddhāvastāsu
| hīnatvena viśiṣṭatvena ca yo durgatau cotpadyamānānāṃ yathākramaṃ | bhāsvaratvena
yo nirmitakāmeṣu parinirmitakāmeṣu rūpārūpyeṣu copapannānāṃ | cittamātrādīnatvāt
| ābhāsvaratvena yas tad anyatropapannānāṃ | deśāntaragamanena yo ’nyadeśotpādanirodhe
’nyadeśotpādaḥ | sabījatvena yo ’rhataś caramān skandhān varjayitvā | abījatvena yas teṣām
evārhataś caram eṣāṃ | pratibimbatvena | yo aṣṭavimokṣadhyāyināṃ samādhivaśena pratibimbānāṃ
saṃskārāṇāṃ utpādaḥ | etasyāṃ caturdaśavidhāyām utpattāv ādhyātmikānāṃ saṃskārāṇāṃ kṣaṇikatvaṃ
hetumān aviśeṣa_ādibhiḥ kāraṇair veditavyaṃ | ādyotpāde tāvat hetuviśeṣāt | yadi
hi tasya hetutvena viśeṣo na syāt tad uttarāyāḥ saṃskārapravṛtter uttarottaraviśeṣo nopalabhyeta
hetvaviśeṣāt | viśeṣe ca sati taduttarebhyas tasyānyatvāt | kṣaṇikatvasiddhiḥ | taratamotpāde
mānaviśeṣāt | mānaṃ pramāṇam ity arthaḥ | na hi pratikṣaṇaṃ vinā ’nyatvena parimāṇaviśeṣo
bhavet | upacayotpāde cayāpārthyāt | upastambho hi cayaḥ | tasyāpārthyaṃ syād antareṇa
kṣaṇikatvaṃ tathaivāvasthitatvāt | ayogāc copacayasyaiva | na hi pratikṣaṇaṃ vinā
puṣṭatarotpattyā yujyetopacayaḥ | āśrayabhāvenotpattāv āśritatva_asaṃbhavāt | na hi tiṣṭhaty
āśraye ca tadāśritasyānavasthānaṃ yujyate | yena tiṣṭhati ta ārūḍhānavasthānavad anyathā
hy āśrayatvaṃ na saṃbhavet | vikārotpattau paripākotpattau ca sthitasyāsaṃbhavāt | ādyanāśāvikārataḥ
| ma hi tathāsthitasyaiva rāgādibhir vikāraḥ saṃbhavati | na cāvasthāntareṣu
paripāka ādāv avināśe saty ante vikārābhāvāt | tathā hīnaviśiṣṭa_utpattau kaṇikatvaṃ veditavyaṃ
yathā vikāraparipākotpattau | na hi tahtāsthiteṣv eva saṃskāreṣu karmavāsanā vṛttiṃ
labhate yato durgatau vā syād utpattiḥ sugatau vā | krameṇa hi saṃtatipariṇāmaviśeṣāt vṛttilābho
yujyate | bhāsvarābhāsvare ’pi ca_utpāde tathaiva kṣaṇikatvaṃ yujyate | bhāsvare tāvat
tathāthitasyāsaṃbhāvāt cittādhīnavṛttitāyāḥ | abhāsvare ’pi cādau vināśam antareṇānte
vikārāygāt | deśāntaragamanenotpattau gatyabhāvāt | na hi saṃskārāṇāṃ deśāntarasaṃkrāntilakṣaṇā
gatir nāma kācit kriyā yujyate | sa hy utpannā vā saṃskāraṃ deśāntaraṃ gamayed anutpannā
vā | yad utpannā tena gatikāle na kaṃcid gata iti sthitasyaiva gamanaṃ nopapadyate |
athānutpannā tena asatyāṃ gatau gata iti na yujyate | sā ca kriyā yadi taddeśastha eva saṃskāre
kāritraṃ karoti na yujyate | sthitasyānyadeśāprāpteḥ | athānyadeśasthe na yujyate |
vinā kriyayānyadeśāprāpteḥ | na ca kriyā tatra vā anyatra vā deśe sthitā saṃskārād anyopalabhyate
| tasmān nāsti saṃskārāṇāṃ deśāntarasaṃtatyutpādād anyā gatiḥ | tadabhāvāc ca siddhiṃ
kṣaṇikatvaṃ | deśāntaranirantarautpattilakṣaṇā gatir vibhavadbhiḥ kāraṇair veditavyā |
asti cittavaśena yathā caṅkramaṇādyavasthāsu | asti pūrvakarmāvedhena yathāntarābhavaḥ |
asty abhighātavaśena yathā kṣiptasyeṣoḥ | asti saṃbandhavaśena yathā yānanadīplavāruḍhānāṃ
| asti nodanavaśena yathā vāyupreritānāṃ tṛṇādīnāṃ | asti svabhāvavaśena yathā vāyos tiryaggamanam
agner ūrdhvaṃ jvalanam apāṃ nimne syandanaṃ | asty anubhāvena yathā mantrāuṣadhānubhāvena
| keṣāṃcid ayaskāntānubhāvenāyasāṃ | ṛddhyanubhāvena ṛddhimatāṃ | sabījābījabhāvenotpattau
kṣaṇikatvaṃ veditavyaṃ | sthitāyogāc caramāsaṃbhavāc ca | na hi pratikṣaṇaṃ hetubhāvam
antareṇa tathāsthitasyānyasmin kāle punar bījabhāvo yujyate | nirbījatvaṃ vā carame
kṣaṇe | na ca śakyaṃ pūrvaṃ sabījatvaṃ carame kṣaṇe nirbījatvam abhyupagantuṃ | tadabhāve
carmatvāsaṃbhāvāt | tathā hi caramatvam eva na saṃbhavati | pratibimbotpattau kṣaṇikatvaṃ
cittānuvṛttito veditavyaṃ | pratikṣaṇaṃ cittavaśena tadutpādāt | ekāntāt sādhitam ādhyātmikaṃ
sarvasaṃskṛtam kṣaṇikam iti | bāhyasyedānīṃ kṣaṇikatvaṃ tribhiḥ ślokaiḥ sādhayati |

bhūtānāṃ ṣaḍvidhārthasya kṣaṇikatvaṃ vidhīyate |śoṣavṛddheḥ prakṛtyā ca calatvād vṛddhihānitaḥ
|| 89 ||

tatsaṃbhavāt pṛthivyāś ca pariṇāmacatuṣṭayāt |varṇagandharasasparśatulyatvāc ca tathaiva tat
|| 90 ||

indhanādhīnavṛttitvāt tāratamyopalabdhitaḥ |cittānuvṛtteḥ pṛcchātaḥ kṣaṇikaṃ bāhyam apy ataḥ
|| 91 ||

kiṃ punas tad bāhyaṃ | catvāri mahābhūtāni | ṣaḍvidhaś cārthaḥ | varṇagandharasasparśaśabdā
dharmāyatanikaṃ ca rūpaṃ | ato bhūtānāṃ ṣaḍvidhārthasya ca kṣaṇikatvaṃ vidhīyate | kathaṃ
vidhīyate | apāṃ tāvac śoṣavṛddheḥ | utsaras taḍāgādiṣv apāṃ krameṇa vṛddhiḥ | śoṣaś copalabhyate
| tac cobhayam antareṇa pratikṣaṇaṃ pariṇāmaṃ na syāt paścād viśeṣakāraṇābhāvāt |
vāyoḥ prakṛtyā ca calatvād vṛddhihānitaś ca | na hy avasthitasya calatvaṃ syāt tatsvabhāvād
iti prasādhitam etat | na ca vṛddhihrāsau tathaivāvasthitvāt | pṛthivyāś tatsaṃbhavāt pariṇāmacatuṣṭayāc
ca | tac chabenāpaś ca gṛhyante vāyuś ca | adbhyo hi vāyusahitābhyaḥ pṛthivī
saṃbhūtā vivartakāle | tasmāt tatphalatvāt sāpi kṣaṇikā veditavyā | caturvidhaś ca pariṇāmaḥ
pṛthivyā upalabhyate | karmakṛtaḥ satvānāṃ karmaviśeṣāt | upakrtamakṛtaḥ prahādibhiḥ
| bhūtakṛto ’gnyādibhiḥ | kālakṛtaḥ kālāntarapariṇāmataḥ | sa cāntareṇa pratikṣaṇaṃ anyotpattiṃ
na yujyate vināśakāraṇābhāvāt | varṇagandharasasparśānāṃ pṛthivyādibhis tulyakāraṇatvāt
tathaiva kaṇikatvaṃ veditavyaṃ | tejasaḥ punaḥ kṣaṇikatvam indhanādhīnavṛttitvāt | na
hi tejasy utpanne tejaḥsahotpannam indhanaṃ tathaivāvatiṣṭhate | na ca dagdhendhanaṃ tejaḥ
sthātuṃ samarthaṃ | mā bhūd ante ’py anindhanasyāvasthānam iti | ślokabadhānurodhād varṇādīnāṃ
pūrvam abhidhānaṃ paścāt tejasaḥ | śabdaḥ punar yo ’pi kālāntaram upalabhyate ghaṇṭhādīnāṃ
tasyāpi kṣaṇikatvaṃ veditavyaṃ tāratamyopalabdheḥ na hy asati kṣaṇikatve pratikṣaṇamandataratamopalabdhiḥ
syāt | dharmāyatanikasyāpi rūpasya kṣaṇikatvaṃ prasiddham eva cittānuvṛtter
yathā pūrvam uktaṃ | tasmād bāhyam apy kṣaṇikatvaṃ prasiddhaṃ | pṛcchrayate khalv
api sarvasaṃskārāṇāṃ kṣaṇikatvaṃ sidhyati kathaṃ kṛtvā | idaṃ tāvad ayam akṣaṇikavādī praṣṭavyaḥ
| kasmād bhavān anityatvam icchati na saṃskārārāṃ kṣaṇikatvaṃ necchatīti | yady
evaṃ vadet pratikṣaṇam anyatvasyāgrahaṇād iti sa idaṃ syād vacanīyaḥ | prasiddhakṣaṇikabhāveṣv
api pradīpādiṣu niścalāvasthāyāṃ tadagrahaṇād akṣaṇikatvaṃ kasmān neṣyate | yady evaṃ
vadet pūrvavat paścād agrahaṇād iti | sa idaṃ syād vacanīyaḥ | saṃskārāṇām api kasmād evaṃ
neṣyate | yady evaṃ vadet vilakṣaṇatvāt pradīpāditadanyasaṃskārāṇām iti | sa idaṃ syād vacanīyaḥ
| dvidhaṃ hi vailakạṇyaṃ svabhāvavailakṣaṇyaṃ vṛttivailakṣaṇyaṃ ca | tad yadi tāvat
svabhāvavailakṣaṇyam abhipretam ata eva dṛṣṭāntatvaṃ yujyate | na hi tatsvabhāva eva tasya
dṛṣṭānto bhavati yathā pradīpaḥ pradīpasya gaur vā gor iti | atha vṛttavailakṣaṇyam ata
eva dṛṣṭāntatvaṃ pradīpapradīpānāṃ prasiddhatvāt | kṣaṇikatvānuvṛtteḥ punaḥ sa idaṃ praṣṭavyaḥ
| kaccid icchasi yāne tiṣṭhati yānāruḍho gacched iti | yadi no hīti vadet | sa idaṃ
syād vacanīyaḥ | cakṣurādiṣu tiṣṭhatsu tad āśritaṃ vijñānaṃ prabandhena gacchatīti na yujyate
| yady evaṃ vadet nanu ca dṛṣṭaṃ vartisaṃniśrite pradīpe prabandhena gacchati vartyā
avathānam iti | sa idaṃ syād vacanīyaḥ | na dṛṣṭaṃ tatprabandhena vartyā pratikṣaṇaṃ vikārotpatter
iti | yady evaṃ vadet sati kaṇikatve saṃskārāṇāṃ kasmāt pradīpād iva kṣaṇikatvaṃ
na siddham iti | sa idaṃ vacanīyaḥ viparyāsavastutvāt | sadṛśasaṃtatiprabandhavṛttyā hi kṣaṇikatvam
eṣāṃ na prajñāyate | yataḥ saty apy aparāparatve tad evedam iti viparyāso jāyate
| itarathā hi anityanityaviparyāso na syāt tadabhāve saṃkleśo na syāt kutaḥ punar vyavadānam
ity evaṃ paryanuyogato ’pi kṣaṇikatvaṃ sarvasaṃskārāṇāṃ prasiddhaṃ | pudgalanairātmyaprasādhanārthaṃ
nairātmyavibhāge dvādaśa ślokaḥ |

prajñaptyastitayā vācyaḥ pudgalo dravyato na tu |nopalambhād viparyāsāt saṃkleśāt kliṣṭahetutaḥ
|| 92 ||

ekatvānyatvato vācyas tasmād doṣadvayād asau |skandhātmatvaprasaṅgāc ca taddravyatvaprasaṅgataḥ
|| 93 ||

dravyasan yady avācyaś ca vacanīyaṃ prayojanaṃ |ekatvānyatvato ’vācyo na yukto niṣprayojanaḥ
|| 94 ||

lakṣaṇāl lokadṛṣṭāc ca śāstrato ’pi na yujyate |indhanāgnyor avācyatvam upalabdher dvayena hi
|| 95 ||

dvaye sati ca vijñānasaṃbhavāt pratyayo na saḥ |nairarthakyād ato draṣṭā yāvan moktā na yujyate
|| 96 ||

svāmitve sati cānityam aniṣṭaṃ na pravartayet |tatkarmalakṣaṇaṃ sādhyaṃ saṃbodho bādhyate tridhā
|| 97 ||

darśanādau ca tadyatnaḥ svayaṃbhūr na trayād api |tadyatnapratyayatvaṃ ca niryatnaṃ darśanādikaṃ
|| 98 ||

akartṛtvād anityatvāt sakṛtr ity apravṛttitaḥ |darśanādiṣu yatnasya svayaṃbhūtvaṃ na yujyate
|| 99 ||

tathā sthitasya naṣṭasya prāg abhāvād anityataḥ |tṛtīyapakṣābhāvāc ca pratyayatvaṃ na yujyate
|| 100 ||

sarvadharmā anātmānaḥ paramārthena śūnyatā |ātmopalambhe doṣaś ca deśito yata eva ca || 101
||

saṃkleśavyavadāne ca avasthāc chedabhinnake |vṛttisaṃtānabhedo hi pudgalenopadarśitaḥ || 102
||

ātmadṛṣṭir anutpādyā abhyāso ’nādikālikaḥ |ayatnamokṣaḥ sarveṣāṃ na mokṣaḥ pudgalo ’sti vā ||
103 ||

pudgalaḥ kim astīti vaktavyo nāstīti vaktavyaḥ | āha |

prajñaptyastitayā vācyaḥ pudgalo dravyato na tu |

yataś ca prajñaptito ’stīti vaktavyo dravyato nāstīti vaktavyaḥ | evam anekāṃśavādaparigrahe
naivāstitve doṣāvakāśo na nāstitve | sa punar dravyato nāstīti kathaṃ veditavyaḥ | nopalambhāt
| na hi sa dravyata upalabhyate rūpādivat upalabdhir hi nāma buddhyā pratipattiḥ | na
ca pudgalaṃ buddhyā na pratipadyante pudgalavādinaḥ | uktaṃ ca bhagavatā | dṛṣṭa eva dharme
ātmānam nupalabhate prajñāpayatīti kathaṃ nopalabdhā bhavati | na sa evam upalabhyamāno
dravyata upalabdho bhavati | kiṃ kāraṇaṃ | viparyāsāt tathā hy anātmany ātmā_ iti viparyāsa
ukto bhagavatā | tasmād ya evaṃ pudgalagrāho viparyāsaḥ saḥ | katham idaṃ gamyate | saṃkleśāt
| satkāyadṛṣṭikleśalakṣaṇo hy eṣa saṃkleśo yad uta ahaṃ mameti | na ca viparyāsaḥ
saṃkleśo bhavitum arahati | na caiṣa saṃkleśa iti kathaṃ veditavyaṃ | kliṣṭahetutaḥ | tathā
hi tadhetukāḥ kliṣṭā rāgādaya utpadyante |

yatra punar vastuni rūpādisaṃjñake prajñaptiḥ pudgala iti tasmāt kim ekatvena pudgalo vaktavya
āhosvid anyatvena | āha |

ekatvānyatvato vācyas tasmād asau |

kiṃ kāraṇaṃ | doṣadvayāt | katamasmād doṣadvayāt |

skandhātmatvaprasaṅgāc ca taddravyatvaprasaṅgataḥ |

ekatve hi skandhānām ātmatvaṃ prasajyate pudgalasya ca dravyasatvaṃ | athānyatve pudgalsya dravyasatyaṃ
| evaṃ hi pudgalsya prajñaptito ’stitvād avaktavyatvaṃ yuktaḥ | tenāvyākṛtavastusiddhaḥ
|

ye punaḥ śāstuḥ śāsanam atikramya pudgalsya dravyato ’stitvam icchanti ta idaṃ syur vacanīyāḥ
|

dravyasan yady avācyaś ca vacanīyaṃ prayojanaṃ |

kiṃ kāraṇaṃ |

ekatvānyatvato ’vācyo na yukto niṣprayojanaḥ |

atha dṛṣṭāntamātrāt pudgalasyāvaktavyatvam iccheyuḥ | yathāgnir andhanān nānyo nānyo vaktavya
iti | ta idaṃ syur vacanīyāḥ |

lakṣaṇāl lokadṛṣṭāc ca śāstrato ’pi na yujyate |indhanāgnyor avācyatvam upalabdher dvayena hi
|

ekatvenānyatvena ca agnir hi nāma tejodhātur indhanaṃ śeṣāṇi bhūtāni | teṣāṃ ca bhinnaṃ lakṣaṇam
ity anya evāgnir indhanāt | loke ca vināpy agninā dṛṣṭam indhanaṃ kāṣṭād vināpi cendhanenāgnir
iti siddham anyatvaṃ | śāstre ca bhagavatā na kvacid agnīndhanayor avācyatvam uktam
ity ayuktam etat | vinā punar indhanenāgnir astīti katham idaṃ vijñāyate | upalabdhes
tathā hi vāyunā vikṣiptaṃ dūram api jvalat paraiti | athāpi syād vāyus tatrendhanam iti ata
evāgnīndhanayor anyatvam it siddhiḥ | kitaḥ | dvayena hi upalabdher iti prakṛtaṃ | dvayaṃ
hi tatropalabhyate arcir vāyuś cendhanatvena | asty eva pudgalo ya eṣa draṣṭā yāvad vijñāntā
kartā bhoktā jñātā moktā ca | na sa draṣṭā yujyate | nāpi yāvan moktā | sa hi darśanādisaṃjñakānāṃ
vijñānānāṃ pratyayabhāvena vā kartā bhavet svāmitvena vā |

tatra tāvat | dvayaṃ pratītya vijñānasaṃbhavāt pratyayo na saḥ |

kiṃ kāraṇaṃ | nairarthakyāt | na hi tatra kiṃcit sāmarthyaṃ dṛṣṭaṃ |

svāmitve sati cānityam aniṣṭaṃ na pravartayet |

sa hi vijñānapravṛttau svāmībhavann aniṣṭaṃ vijñānam anityaṃ na pravartayet | aniṣṭaṃ ca | naiva
tasmād ubhayathāpy asaṃbhāvāt | asau draṣṭā yāvan moktā na yujyate |

api khalu yadi dravyataḥ pudgalo ’sti

tatkarmalakṣaṇaṃ sādhyaṃ

yadi dravyato ’sti tasya karmāpy upalabhyate | yathā cakṣurādīnāṃ darśanādilakṣaṇaṃ ca rūpaprasādādi
| na caivaṃ pudgalasya | tasmān na so ’sti dravyataḥ | tasmiṃś ca dravyata iṣyamāṇe
buddhasya bhagavataḥ

saṃbodho bādhyate tridhā |

gambhīrābhisaṃbodhaḥ | asādhāraṇābhisaṃbodhaḥ | lokottarābhisaṃbodhaḥ | ni hi pudgalābhisaṃbodhe
kiṃcid gambhīram abhisaṃbuddhaṃ bhavati | na tīrthyāsādhāraṇāṃ | na lokānucitaṃ | tathā
hy eṣa grāhaḥ sarvalokagamyaḥ | tīrthyābhiniviṣṭaḥ | dīrghasaṃsārocitaś ca | api khalu
pudgalo draṣṭā bhavan yāvad vijñātā darśanādiṣu saprayatno vā bhaven niṣpratyatno vā |

saprayatnasya vā punar asau prayatnaḥ svayaṃbhūr vā bhaved ākasmikaḥ | tatpratyayo

darśanādau ca tadyatnaḥ svayaṃbhūr na trayād api |

tasmād eva ca doṣatrayād vakṣyamānāt

tadyatnapratyayatvaṃ ca

neti vartate | niṣprayatnasya vā punaḥ sataḥ siddhaṃ bhavati | niryatnaṃ darśanādikaṃ

ity asati vyāpare pudgalasya darśanādau katham asau draṣṭā bhavati |

yāvad vijñātā doṣatrayād ity uktaṃ katamasmād doṣatrayāt |

akartṛtvād anityatvāt sakṛtr ity apravṛttitaḥ |darśanādiṣu yatnasya svayaṃbhūtvaṃ na yujyate
||

yadi darśanādiṣu prayatna ākasmiko yato darśanādīni | na tarhi teṣāṃ pudglaḥ karteti katham
asau draṣṭā bhavati yāvad vijñātā sati vākasmikatve nirapekṣatvāt na kadācit prayatno na syād
anityo na syāt | nitye ca prayatne darśnādīnāṃyugapac ca nityaṃ ca pravṛrtiḥ syād iti
doṣaḥ | tasmān na yujyate darśnādiṣu prayatnasya svayaṃbhūtvaṃ |

tathā sthitasya naṣṭasya prāg abhāvād anityataḥ |tṛtīyapakṣābhāvāc ca pratyayatvaṃ na yujyate
|

atha pudgalaprayatnaḥ prayatnaḥ syāt | tasya tathā sthitasya prayatnatvaṃ na yujyate | prāg
abhāvāt | sati hi tatprayatnatve na kadācit pudgalo nāstīti | kim arthaṃ prāk prayatno na
syād yadā notpannaḥ | vinaṣṭasyāpi pratyayatvaṃ na yujyate pudgalasyānityatvaprasaṅgāt | tṛtīyaś
ca kaścitpakṣo nāsti yan na sthito na vinaṣṭaḥ syād iti | tatpratyayo ’pi prayatno
na yujyate | evaṃ tāvad yuktima āśritya dravyataḥ pudgalo nopalabhyate |

sarve dharmā anātmānaḥ paramārthena śūnyatā |ātmopalambhe doṣaś ca deśito yata eva ca ||

dharmoddāneṣu hi bhagavatā sarve dharmā anātmāna iti deśitaṃ paramārthaśūnyatāyām asti karmāsti
vipākaḥ kārakas tu nopalabhyate ya imaṃś ca skhandān nikṣipati anyāṃś ca skhandān pratisaṃdadhāti
| anyatra dharmasaṃketād iti deśitaṃ | pañcakeṣu pañcādīnavā ātmopalambha iti
dśitā | ātmadṛṣṭir bhavati jīvadṛṣṭiḥ nirviśeṣo bhavati tīrthikaiḥ | unmārgapratipannao bhavati
| śūnyatāyām asya cittaṃ na praskandati na prasīdati na saṃtiṣṭhate nādhimucyate | āryadharmā
asya na vyvadāyante | evam āgamato ’pi na yujyate | pudgalo ’pi hi bhagavatā tatra
tatra deśitaḥ |

parijñātāvī bhārahāraḥ śraddhānusāryādipudgalavyavasthānata ity asati dravyato ’stitve kasmād
deśitaḥ |

saṃkleśe vyavadāne ca avasthāc chedabhinnake |vṛttisaṃtānabhedo hi pudgalenopadarśitaḥ ||

avasthābhinne hi saṃkleśavyavadāne chedabhinne ca | pudgalaprajñaptim antareṇa tadvṛttibhedaḥ
saṃtānabhedaś ca deśayituṃ na śakyaḥ | parijñāsūtre parijñeyā dharmāḥ saṃkleśaḥ parijñā
vyavadānaṃ | bhārahārasūtre | bhāro bhārādānaṃ ca saṃkleśaḥ | bhāranikṣepaṇaṃ vyavadānaṃ |
tayor vṛttibhedaḥ saṃtānabhedaś cāntareṇa parijñātāvībhārahārapudgalaprajñaptiṃ na śakyeta
deśayituṃ | bodhipakṣāś ca dharmā bahudhāvasthāḥ prayogadarśanabhāvanāniṣṭhāmārgaviśeṣabhedataḥ
| teṣāṃ vṛttibhedaḥ saṃtānabhedaś cāntareṇa śraddhānusāryādipudgalaprajñaptiṃ na śakyeta
deśayituṃ | yenāsati dravyato ’stitve pudgalo deśita ity ayam atra nayo veditavyaḥ
| itarathā hi pudgaladeśanā niṣprayojanā prāpnoti |

na hi tāvad asāv ātmadṛṣṭyutpādanārthaṃ yujyate yasmāt

ātmadṛṣṭir anutpādyā

pūrvam evotpannatvāt | nāpi tadabhyāsārthaṃ yasmād ātmadṛṣṭer

abhyāso ’nādikālikaḥ |

yadi cātmadarśanena mokṣa ity asau deśyeta | evaṃ sati syāt

ayatnamokṣaḥ sarveṣāṃ

tathā hi sarveṣāṃ na dṛṣṭasatyānām ātmadarśanaṃ vidyate | naiva vā mokṣo ’stīti prāpnoti | na
hi pūrvam ātmānam anātmato gṛhītvā satyābhisamayakāle kaścid ātmato gṛhṇāti | yathā duḥkhaṃ
duḥkhataḥ pūrvam agṛhītvā paścād gṛhṇātīti yathā pūrvaṃ tathā paścād api mokṣo na syāt
| sati cātmany avaśyam ahaṃkāramamakārābhyām ātmatṛṣṇayā cānyaiś ca tannidānaiḥ | kleśair
bhavitavyam iti ato ’pi mokṣo na syāt | na vā pudgalo ’stīti abhyupagantavyaṃ | tasmin hi
sati niyatam ete doṣāḥ prasajyante |

evam ebhir guṇair nityaṃ bodhisatvāḥ samanvitāḥ |ātmārthaṃ ca na riñcanti parārthaṃ sādhayanti
ca || 104 ||

hrīdhṛtiprabhṛtīnāṃ guṇānāṃ samāsena karma nirdiṣṭaṃ |

mahāyānasūtrālaṃkāre bodhipakṣādhikāraḥ aṣṭādaśaḥ samāptaḥ

ekonaviṃśatyadhikāraḥ

āścarya vibhāge trayaḥ ślokāḥ |svadehasya parityāgaḥ saṃpatteś caiva saṃvṛttau |durbaleṣu kṣamā
kāye jīvite nirapekṣiṇaḥ || 1 ||

vīryārambho hy anāsvādo dhyāneṣu sukha eva ca |niṣkalpanā ca prajñāyām āścaryaṃ dhīmatāṃ gataṃ
|| 2 ||

tathāgatakule janma lābho vyākaraṇasya ca |abhiṣekasya ca prāptir bodheś cāścaryam iṣyate ||
3 ||

atra dvābhāṃ ślokābhyāṃ pratipattyāścaryam uktaṃ ṣaḍpāramitā ārabhya | dānena hi svadehaparityāga
āścaryaṃ śīlasaṃvaranimittam udārasaṃpattityāgaḥ | śeṣaṃ gatārthaṃ | tṛtīyena ślokena
phala_āścaryam uktaṃ catvāri bodhisatvaphalāny ārabhya prathamāyām aṣṭabhyāṃ daśabhyāṃ trīṇi
śaikṣāṇi phalāni buddhabhūmau caturtham aśaikṣam atra phalaṃ | anāścaryavibhāge ślokaḥ
|

vairāgyaṃ karuṇāṃ caitya bhāvanāṃ paramām api |tathaiva samacittatvaṃ nāścaryaṃ tāsu yuktatā
|| 4 ||

tāsv iti pāramitāsu | vairāgyam āgamya dāne prayoge nāścaryaṃ | karuṇām āgamya śīle kṣāntau
ca | paramāṃ bhāvanām āgamyāṣṭabhāṃ bhūmau nirabhisaṃskāranirvikalpo vīryādiprayogo nāścaryaṃ
| ātmaparasamacittatām āgamya sarvāsv eva pāramitāsu prayogo nāścaryam artha iva parārthe
khedābhāvāt | samacittatāyāṃ trayaḥ ślokaḥ |

na tathātmani dāreṣu sutamitreṣu bandhuṣu |satvānāṃ pragataḥ sneho yathā satveṣu dhīmatāṃ ||
5 ||

arthiṣv apakṣapātaś ca śīlasyākhaṇḍanā dhruvaṃ |kṣāntiḥ sarvatra satvārthaṃ sarvārthaṃ vīryārambho
mahān api || 6 ||

dhyānaṃ ca kuśalaṃ nityaṃ prajñā caivāvikalpikā |vijñeyā bodhisatvānāṃ tāsv eva samacittatā
|| 7 ||

ekaḥ ślokaḥ satveṣu samacittatāyāṃ | dvau pāramitāsu | na hi satvānām ātma_ādiṣu snehaḥ samatayā
anugato na cātyantaṃ | tathā hi ātmanam api kadācin mārayanti | bodhisatānāṃ tu sarvasatveṣu
samatayā atyantaṃ ca pāramitāsu punar dāne samacittatvam arthiṣv apakṣapātāt | śīle
’ṇumātrasyāpi nityam akhaṇḍanā | kṣāntiḥ sarvatra_iti satveṣc abhedanā | vīrye satvārthaṃ
vīryārambhāt svaparārthaṃ samaṃ prayogāt sarvakuśalārthaṃ ca | śeṣaṃ gatārthaṃ | upakāritvavibhāge
ṣoḍaśa ślokāḥ |

sthāpanā bhājanatve ca śīleṣv eva ca ropaṇaṃ |marṣaṇā cāpakārasya arthe vyāpāragāmitā || 8 ||

āvarjanā śāsane ’smiṃś chedanā saṃśayasya ca |satveṣu upakāritvaṃ dhīmatām etad iṣyate || 9
||

ābhyāṃ ślokābhyāṃ ṣaḍbhiḥ pāramitābhir yathopakāritvaṃ bodhisatvānāṃ tatparidīpitaṃ | dānena
hi satvānāṃ bhājanatve sthāpayanti kuśalakriyāyāḥ | dhyānena_āvarjayanti prabhāvaviśeṣayogāt
| śeṣaṃ gatārthaṃ | śeṣaiḥ ślokaiḥ mātrādisādharmyeṇa_upakāritvaṃ darśitaṃ |

samāśayena satvānāṃ dhārayanti sadaiva ye |janayanty āryabhūmau ca kuśalair vardhayanti ca ||
10 ||

duṣkṛtāt parirakṣanti śrutaṃ vyutpādayanti ca |pañcabhiḥ karmabhiḥ satvamātṛkalpā jinātmajāḥ
|| 11 ||

satvānāṃ mātṛbhūtāḥ satvamātṛkalpā | mātā hi putrasya pañcavidham upakāraṃ karoti | garbheṇa
dhārayati | janayaty | āpāyayati poṣayati saṃvardhayati apāyād rakṣate abhilāpaṃ ca śikṣayati
| tatsādharmyeṇaitāni pañcabodhisatvakarmāṇi veditavyāni | ārabhūmir āryadharmā veditavyāḥ
|

śraddhāyāḥ sarvasatveṣu sarvadā cāvaropaṇāt |adhiśīlādiśikṣāyāṃ vimuktau ca niyojanāt || 12
||

buddhādhyeṣaṇataś caiṣām āvṛteś ca vivarjanāt |pañcabhiḥ karmabhiḥ satvapitṛkalpā jinātmajāḥ
|| 13 ||

pitā hi putrāṇāṃ pañcavidham upakāraṃ karoti | bījaṃ teṣām avaropayati | śilpaṃ śikṣayati |
pratirūpair dārair niyojayati | anṛṇaṃ karoti yathā na paitṛkam ṛṇaṃ dāpyate | tatsādharmyeṇa
bodhisatvānām etāni pañca karmāṇi veditavyāni | śraddhā hi satvānām ārya_ātmabhāvapratilambhasya
bījaṃ | saikṣāḥ śilpaṃ | vimuktir bhāryā vimuktiprītisukhasaṃvedanā | buddhāḥ kalyāṇamitrāṇi
| āvaraṇasthānaṃ |

anarhadeśanāṃ ye ca satvānāṃ gūhayanti hi |śikṣāvipattiṃ nindanti śaṃsanty eva ca saṃpadam ||
14 ||

avavādaṃ ca yacchanti mārān āvedayanti hi |pañcabhiḥ karmabhiḥ satvabandhukalpā jinātmajāḥ ||
15 ||

bandhavo hi bandhūnāṃ pañcavidham upakāraṃ kurvanti | guhyaṃ gūhayanti | kuceṣṭitaṃ vigarhanti
| kuceṣṭitaṃ praśaṃsanti karaṇīyeṣu sāhāyyaṃ gacchantivyasanasthānebhyaś ca nivārayanti
| tatsādharmyeṇaitani bodhisatvānāṃ pañca karmāṇi veditavyāni | anarthebhyo gambhīradharmadeśanāvinigūhanāt
śikṣāvipattisaṃpattyor yathākramaṃ nindanāt praśaṃsanāc ca | adhigamāyāvavādanāt
mārakarmavedanāc ca |

saṃkleśe vyavadāne ca svayam aśrāntabuddhayaḥ |yacchanti laukikīṃ kṛtsnāṃ saṃpadaṃ cātilaukikīm
|| 16 ||

sukhe hite cābhinnā akheditvād abhinnā ye sadā sukhahitaiṣiṇaḥ |pañcabhiḥ karmabhiḥ satvamitrakalpā
jinātmajāḥ || 17 ||

tad dhi mitraṃ yan mitrasya hite ca sukhe cāparyastaṃ | sukhaṃ copasaṃharati hitaṃ cābhidyaṃ
ca bhavati | hitasukhaiṣi ca nityaṃ | tathā bodhisatvāḥ satvānāṃ pañcabhiḥ karmabhiḥ satvamitrakalpā
veditavyāḥ | laukikī hi saṃpat sikhaṃ | tayā sukhānubhavāt | lok_uttarā hitaṃ
kleśavyādhipratipakṣatvāt |

sarvadodyamavanto ye satvānāṃ paripācane |samyagniryāṇavaktāraḥ kṣamā vipratipattiṣu || 18 ||

dvayasaṃpattidātāras tadupāye ca kovidāḥ |pañcabhiḥ karmabhiḥ satvadāsakalpā jinātmajāḥ || 19
||

dāso hi pañcabhiḥ karabhiḥ samyag vartate | utthānasaṃpanno bhavati kṛtyeṣu | avisaṃvādako bhavati
| kṣamo bhavati | paribhāṣaṇatāḍanādīnāṃ | nipuṇe bhavati sarvakāryakaraṇāt | vicakṣaṇaś
ca bhavati upāyajñaḥ | tatsādharmyeṇaitāni pañca karmāṇi bodhisatvānāṃ veditavyāni |
dvayasaṃpattir laukikī lokottarā ca veditavyā | dātāras tadupāye ca kovidāḥ |pañcabhiḥ karmabhiḥ
satvadāsakalpā jinātmajāḥ || 19 ||

anutpattikadharmeṣu kṣāntiṃ prāptāś ca ye matāḥ |sarvayānopadeṣṭāraḥ siddhayoganiyojakāḥ ||
20 ||

sumukhāḥ pratikāre ca vipāke cānapekṣiṇaḥ |pañcabhiḥ karmabhiḥ satvācāryakalpā jinātmajāḥ ||
21 ||

pañcavidhena karmaṇā śiṣyāṇām upakārī bhavati | svayaṃ suśikṣito bhavati | sarvaṃ śikṣayati
| kṣipraṃ śikṣayati | sumukho bhavati suratajātīyaḥ | nirāmiṣacittaś ca bhavati | tatsādharmyeṇaitāni
bodhisatvānāṃ pañca karmāṇi veditavyāni |

satvakṛtyārtham udyuktāḥ saṃbhārān pūrayanti ye |saṃbhṛtān mocayanty āśu vipakṣaṃ hāpayanti
ca || 22 ||

lokasaṃpattibhiś citrair alokair yojayanti ca |pañcabhiḥ karmabhiḥ satvopādhyāyakalpā jinātmajāḥ
|| 23 ||

upādhyāyaḥ pañcavidhena karmaṇā sārdhaṃ vihāriṇām upakārī bhavati | pravrājayati upasaṃpādayati
| anuśāsti doṣaparivarjane | āmiṣeṇa saṃgṛhṇāti dharmeṇa ca tatsādharmyeṇaitāni bodhisatvānāṃ
pañca karmāṇi veditavyāni | pratikāravibhāge dvau ślokau |

asaktyā caiva bhogeṣu śīlasya ca na khaṇḍanaiḥ |kṛtajñatānuyogāc ca pratipattau ca yogataḥ ||
24 ||

ṣaṭsu pāramitāsv eva vartamānā hi dehinaḥ |bhavanti bodhisatvānāṃ tathā pratyupakāriṇaḥ || 25
||

tathā_iti yathā teṣāṃ bodhisatvā upakāriṇaḥ | tatra bhogeṣv anāsaktyā dāne vartante | śīlasya-akhaṇḍanena
śīle | kṛtajñatānuyogāt kṣāntau | upakāribodhisatvasya kṛtajñatayā te hi kṣāntipriyā
iti | pratipattiyogato vīryajñāsu yena ca pratipadyante yatra ca_iti kṛtvā | āśāstivibhāge
ślokaḥ |

vṛddhiṃ hāniṃ ca kāṅkṣanti satvānāṃ ca prapācanaṃ |viśeṣagamanaṃ bhūmau bodhiṃ cānuttarāṃ sadā
|| 26 ||

pañca sthānāni bodhisatvāḥ sadaivāśaṃsante | pāramitāṛddhiṃ tadvipakṣahāniṃ | satvaprapācanaṃ
| bhūmiviśeṣagamanaṃ | anuttarāṃ ca samyaksaṃbodhiṃ | abandhyaprayogavibhāge ślokaḥ |

trāsahānau samutpāde saṃśayacchedane ’pi ca |pratipattyavavāde ca sadābandhyā jinātmajāḥ ||
27 ||

caturvidhe satvārthe bodhisatvānām abandhyaḥ prayogo veditavyaḥ | gambhīrodāradharma_trāsayoge
| bodhicittasamutpāde utpāditabodhicittānāṃ saṃśayacchedane | pāramitāpratipattyavavāde
ca | samyagprayogavibhāge dvau ślokaḥ |

dānaṃ niṣpratikāṅkṣasya niḥspṛhasya punarbhave |śīlaṃ kṣāntiś ca sarvatra vīryaṃ sarvaśubhodaye
|| 28 ||

vinā rūpyaṃ tathā dhyānaṃ prajñā copāyasaṃhitā |samyakprayogo dhīrāṇāṃ ṣaṭsu pāramitāsuhi ||
29 ||

yathoktaṃ ratnakūṭe | vipāko ’pratikaṅkṣiṇo dāneneti vistaraḥ | parihāṇiviśeṣabhāgīyadharmavibhāge
dvau ślokau |

bhogasaktiḥ sacchidratvaṃ mānaś caiva sukhallikā |āsvādanaṃ vikalpaś ca dhīrāṇāṃ hānihetavaḥ
|| 30 ||

sthitānāṃ bodhisatvānāṃ pratipakṣeṣu teṣu ca |jñeyā viśeṣabhāgīyā dharmā etadviparyayāt || 31
||

ṣaṇṇāṃ pāramitānāṃ vipakṣā hānibhāgīyāḥ | tatpratipakṣā viśeṣabhāgīyā veditavyāḥ | pratirūpakabhūtagauṇavibhāge
dvau ślokau | ekaḥ ṣaḍpādaḥ |

pravāraṇāpi kuhanā saumukhyasya ca darśanā |lobhatvena tathā vṛttiḥ śāntavākkāyatā tathā ||
32 ||

suvākkaraṇasaṃpac ca pratipattivivarjitā |ete hi bodhisatvānām abhūtatvāya deśitāḥ |viparyayāt
prayuktānāṃ tadbhūtatvāya deśitāḥ || 33 ||

ṣaṇṇāṃ pāramitānāṃ pratirūpakāḥ ṣaḍ bodhisatvaguṇāḥ pravāraṇādayo veditavyāḥ | śeṣaṃ gatārthaṃ
| vinayavibhāge ślokaḥ |

te dānādyupaṃsahāraiḥ satvānāṃ vinayanti hi |ṣaṭprakāraṃ vipakṣaṃ hi dhīmantaḥ sarvabhūmiṣu
|| 34 ||

ṣaḍprakāro vipakṣaḥ | ṣaṇṇāṃ pāramitānāṃ mātsaryadauḥśīlyakrodhakausīdyavikṣepadauṣprajñyāni
yathākramāḥ |

dhīmadvyākaraṇaṃ dvedhā kālapudgalabhedataḥ |bodhau vyākaraṇe caiva mahāc cānyad udāhṛtaṃ ||
35 ||

notpattikṣāntilābhena mānābhogavihānitaḥ |ekībhāvagamatvāc ca sarvabuddhajinātmajaiḥ || 36 ||

kṣetreṇa nāmnā kālena kalpanāmnā ca tatpunaḥ |parivārānuvṛtyā ca saddharmasya tad iṣyate ||
37 ||

tatra pudgalabhedena dvyākaraṇaṃ gotrasthotpāditacittasaṃmukhasamakṣapudgalavyākaraṇāt | kālabhedena
parimitāparimitakālavyākaraṇāt | punar bodhau vyākaraṇaṃ bhavati | vyākaraṇaṃ vā
evaṃnāmā tathāgata evam amuṣmin kāle vyākariṣyatīti | anyat punar mahāvyākaraṇaṃ yad yad aṣṭamyāṃ
bhūmau anutpattikadharmakṣāntilābhataḥ | ahaṃ buddho bhaviṣyāmīti mānaprahāṇataḥ |
sarvanimittabhogaprahāṇataḥ | sarvabuddhabodhisatvaiś ca sārdham ekībhāvopagamanataḥ | tad
ātmasaṃtānabhedādarśanāt | punaḥ kṣetra_ādibhir vyākaraṇam īdṛśae buddhakṣetre evaṃnāmā
iyatā kālena buddho bhaviṣyati | evaṃnāmake kalpe īdṛśaś cāsya parivāro bhaviṣyati | niyatipātavibhāge
ślokaḥ ṣaḍpādaḥ |

saṃpattyutpattinaiyamyapāto ’khede ca dhīmatāṃ |bhāvanāyāś ca sātatye samādhānācyutāv api |kṛtyasiddhāv
anābhoge kṣāntilābhe ca sarvathā || 38 ||

ṣaḍpāramitādhikāreṇa ṣaḍvidho niyatipāta eṣa nirdiṣṭaḥ | saṃpattiniyatipāto nityam udārabhogasaṃpattilābhāt
| upapattiniyatipāto nityaṃ yatheṣṭopapattiparigrahāt | akhedaniyatipāto nityaṃ
saṃsāraduḥkhair akhedāt | bhāvanāsātatyaniyatipāto nityaṃ bhāvanāsātatyāt | samādhānācyutau
kṛtasiddhau ca niyatipāto nityaṃ samādhyaparihāṇitaḥ satkṛtyasādhanataś ca | anābhoga_anutpattikadharmakṣāntilābhe
niyatipātaś ca nityam anābhoganirvikalpajñānavihārāt | avaśyakaraṇīyavibhāge
ślokaḥ ṣaḍpādaḥ |

pūjā śikṣāsamādānaṃ karuṇā śubhabhāvanā |apramādas tathāraṇye śrutārthātṛptir eva ca |sarvabhūmiṣu
dhīrāṇām avaśyakaraṇīyatā || 39 ||

ṣaḍparamitā adhikṛtyeyaṃ ṣaḍvidha_avaśyakaraṇīyatā | gatārthaḥ ślokaḥ | sātyakaraṇīyavibhāge
dvau ślokau |

kāmeṣv ādīnavajñānaṃ skhaliteṣu nirīkṣaṇā |duḥkhādhivāsanā caiva kuśalasya ca bhāvanā || 40
||

anāsvādaḥ sukhe caiva nimittānāmakalpanā |sātatyakaraṇīyaṃ hi dhīmatāṃ sarvabhūmiṣu || 41 ||

ṣaḍparamitāpariniṣpādanārthaṃ ṣaḍ sātatyakaraṇīyāni | gatārthau ślokau | pradhānavastuvibhāge
ślokaḥ ṣaḍpādaḥ |

dharmadānaṃ śīlaśuddhir notpattikṣāntir eva ca |vīryārambho mahāyāne antyā sakaruṇā sthitiḥ
|prajñā pāramitānāṃ ca pradhānaṃ dhīmatāṃ matam || 42 ||

ṣaṭsu pāramitāsv etat ṣaḍvidhaṃ pradhānaṃ | tatra śīlaviśuddhir āryakāntaṃ śīlaṃ | antyā sakaruṇā
sthitiś caturthaṃ karuṇā ’pramāṇayuktaṃ | śeṣaṃ gatārthaṃ | prajñaptivyavasthānavibhāge
catvāraḥ ślokaḥ |

vidyāsthānavyavasthānaṃ sūtrādyākārabhedataḥ |jñeyaṃ dharmavyavasthānaṃ dhīmatāṃ sarvabhūmiṣu
|| 43 ||

punaḥ satvavyavasthānaṃ saptadhā tathatāśrayāt |caturdhā ca tridhā caiva yuktiyānavyavasthitiḥ
|| 44 ||

yoniśaś ca manaskāraḥ samyagdṛṣṭiḥ phalānvitā |pramāṇair vicayo ’cintyaṃ jñeyaṃ yukticatuṣṭayam
|| 45 ||

āśayād deśanāc caiva prayogāt saṃbhṛter api |samudāgamabhedāc ca trividhaṃ yānam iṣyate || 46
||

caturvidhaṃ prajñaptivyavasthānaṃ | dharmasatyayuktiyānaprajñaptivyavasthānabhedāt | tatra pañcavidyāsthānavyavasthānaṃ
dharmavyavasthānaṃ veditavyaṃ sūtrageya_ādibhir ākārabhedaiḥ |
tadantarbhūtāny eva tadanyāni vidyāsth¯nāni mahāyāne bodhisatvebhyo deśyante | satvavyavasthānaṃ
tu saptavidhāṃ tathatām āśritya pravṛttitathatāṃ lakṣaṇatathatāṃ vijñaptitathatāṃ
saṃniveśatathatāṃ mithyāpratipattitathatāṃ samyakpratipattitathatāṃ ca | yuktiprajñaptivyavasthānaṃ
caturvidhaṃ | apekṣāyuktiḥ | kāryakāraṇayuktiḥ | upapattisādhanayuktiḥ | dharmatāyuktiś
ca | yānaprajñaptivyavasthānaṃ trividhaṃ | śrāvakayānaṃ | pratyekabuddhayānaṃ | mahāyānaṃ
| tatrāpekṣāyuktis triṣv api yāneṣu yoniśomanaskāraḥ | tam apekṣya tena pratyayena
lokottarāyāḥ samyagdṛṣṭer utpādāt | kārakāraṇāyuktiḥ samyagdṛṣṭiḥ saphalā | upapattisādhanayuktiḥ
| pratyakṣādhibhiḥ pramāṇaiḥ parikṣā | dharmatāyuktir acintyaṃ sthānaṃ | siddhā hi
dharmatā na punaś cintyā kasmāt | yoniśomanaskārāt samyagdṛṣṭir bhavati | | tato vā kleśaprahāṇaṃ
phalam ity evam ādi | yānatrayavyavasthānaṃ pañcabhir ākārair veditavyaṃ | āśayato
deśanātaḥ prayogataḥ saṃbhārataḥ samudāgamataś ca | tatra hīnaṃ āśayadeśanāprayogasaṃbhārasamudāgamāḥ
śrāvakayānaṃ madhyāḥ pratyekabuddhayānaṃ uttamā mahāyānaṃ | yathā_āśayaṃ hi
yathābhiprāyaṃ dharmadeśanā_abhibhavati | yathā deśanaṃ tathā prayogaṃ | yathāprayogaṃ saṃbhāraḥ
| yathāsaṃbhāraṃ ca bodhisamudāgama iti | paryeṣaṇāvibhāge ślokaḥ |

āgantukatvaparyeṣā anyonyaṃ nāma vastunoḥ |prajñapter dvividhasyātra tanmātratvasya vaiṣaṇā
|| 47 ||

caturvidhā paryeṣaṇā dharmāṇāṃ | nāmaparyṣaṇā vastuparyeṣaṇā | svabhāvaprajñaptiparyeṣaṇā |
viśeṣaprajñaptiparyeṣaṇā ca | tatra nāmno vastuny āgantukatvaparyeṣaṇā nāmaparyeṣaṇā veditavyā
| vastuno nāmny āgantukatvaparyeṣaṇā vastuparyeṣaṇā veditavyā | tadubhayābhisaṃbandhe
svabhāvaviśeṣaprajñaptyoḥ prajñaptimātratvaparyeṣaṇā svabhāvaviśeṣaprajñaptiparyeṣaṇā veditavyā
| yathābhūtaparihāravibhāge daśa ślokaḥ |

sarvasyānupalambhāc ca bhūtajñānaṃ caturvidhaṃ |sarvārthasiddhyai dhīrāṇāṃ sarvabhūmiṣu jāyate
|| 48 ||

caturvidhaṃ yathābhūtaparijñānaṃ dharmāṇāṃ nāmaparyeṣaṇāgatam | vastuparyeṣaṇāgataṃ | svabhāvaprajñaptiparyeṣaṇāgataṃ
| viśeṣaparjñaptiparyeṣaṇāgataṃ ca | tac ca sarvasya_asya nāmādikasya_anupalambhād
veditavyaṃ | uttarārdhena yathābhūtaparijñānasya karmaṇāṃ māhātmyaṃ darśayati
|

pratiṣṭhābhogabījaṃ hi nimittaṃ bandhanasya hi |sāśrayāś cittacaittās tu badhyante ’tra sabījakāḥ
|| 49 ||

tatra pratiṣṭhānimittaṃ bhājanalokaḥ | bhoganimittaṃ pañca rūpādayo viṣayāḥ | bījanimittaṃ yat
teṣāṃ bījam ālayavijñānaṃ | yatra tirvidhe nimitte sāśrayāś cittacaittā badhyante | yac
ca teṣāṃ bījam ālayavijñānaṃ | āśrayāḥ punaś cakṣurādayo veditavyāḥ |

purataḥ sthāpitaṃ yac ca nimittaṃ yat sthitaṃ svayaṃ |sarvaṃ vibhāvayan dhīmān labhate bodhim
uttamām || 50 ||

tatra purataḥ sthāpitaṃ nimittaṃ yac chrutacintābhāvanāprayogenālambanīkṛtaṃ parikalpitaṃ |
sthitaṃ svayam eva yat prakṛtiyālambanībhūtam ayatnaparikalpitaṃ | tasya vibhāvanā_adhigamo
nālambanībhāvaḥ | akalpanā tadupāyo nimittapratipakṣaḥ | tac cobhayaṃ kramād bhavati | pūrvaṃ
hi sthāpitasya paścāt svayaṃsthitasya | tatra caturviparyāsānugataṃ pudaglanimittaṃ
vibhāvayan yogī śrāvakabodhiṃ pratyekabodhiṃ vā labhate | sarvadharmanimittaṃ vibhāvayan mahābodhiṃ
| etena yathātatvaṃ parijñāya mokṣāya saṃvartate yathābhūtaṃ parijñānaṃ | tat paridīpitaṃ
|

tathatālambanaṃ jñānaṃ dvayagrāhavivarjitaṃ |dauṣṭhulyakāyapratyakṣaṃ tatkṣaye dhīmatāṃ matam
|| 51 ||

etena yathāsvabhāvatrayaparijñānāt paratantrasvabhāvakṣayāya saṃvartate | tat paridīpitaṃ |
tathatālambanatvena pariniṣpannaṃ svabhāvaṃ parijñāya | dvayagrāhavivarjitatvena kalpitaṃ
| dauṣṭhulyakāyapratyakṣatvena paratantraṃ | tasyaiva kṣayāya saṃvartate dauṣṭhulyakāyasyālayavijñānasya
tatkṣayārthaṃ tatkṣaye |

tathatālambanaṃ jñānam anānākārabhāvitaṃ |sadasattārthe pratyakṣaṃ vikalpavibhu cocyate || 52
||

anānākārabhāvitaṃ nitmittatathatayor anānātvadarśanāt | etena śrāvakānimittatvād bodhisatvānimittatvasya
viśeṣaḥ paridīpitaḥ | te hi nitmittānimittayor nānātvaṃ paśyantu | sarvanimittānām
amanasikārād animittasya ca dhātor manasikārād animittaṃ samāpadyante | bodhisatvās
tu tathatāvyatirekeṇa nimittam apaśanto nimittam evānimittaṃ paśyanty atas teṣāṃ tajjñānamanasikārabhāvitaṃ
| sattārthe ca nimitte pratyakṣaṃ vikalpavibhu cocyate | vikalpavibhutvalābhād
yathāvikalpaṃ sarvārthasamṛddhitaḥ |

tatvaṃ saṃcchādya bālānām atatvaṃ khyāti sarvataḥ |tatvaṃ tu bodhisatvānāṃ sarvataḥ khyāty apāsya
tat || 53 ||

etena yathā bālānāṃ svarasena_atatvam eva khyāti nimittaṃ na tatvaṃ tathatā | evaṃ bodhisatvānāṃ
svarasena tatvaṃ eva khyāty nātatvam ity upadarśitaṃ |

akhyānakhyānatā jñeyā asadarthasadarthayoḥ |āśrayasya parāvṛttir mokṣo ’sau kāmacārataḥ || 54
||

asadarthasya nimittasya_akhyānatā sadarthasya tathatāyāḥ khyānatā āśrayasya parāvṛtter veditavyā
tayā hi tadakhyānaṃ ca | saiva mokṣo veditavyaḥ | kiṃ kāraṇaṃ | kāmacārataḥ | tadā hi
svatantro bhavati svacittavaśavartī prakṛtyaiva nimittāsamudācārāt |

anyonyaṃ tulyajātīyaḥ khyāty arthaḥ sarvato mahān |antarāyakaras tasmāt parijñāyainam utsṛjet
|| 55 ||

idaṃ kṣetrapariśodhanopāye yathābhūtaparijñānaṃ | bhājanaloka_artho mahān anyonyaṃ vartamānas
tulyajātīyaḥ khyāty sa evāyam iti | sa caivaṃ khyānād antarāyakaro bhavati buddhakṣetrapariśuddhaye
| tasmād antarāyakaraṃ parijñāyainam utsṛjed evaṃ khyātaṃ | aprameyavibhāge ślokaḥ
|

paripācyaṃ viśodhyaṃ ca prāpyaṃ yogyaṃ ca pācane |samyaktvadeśanāvastu aprameyaṃ hi dhīmatām
|| 56 ||

pañcavidhaṃ hi vastu bodhisatvānām aprameyaṃ | paripācyaṃ vastu satvadhāturviśeṣeṇa viśodhyaṃ
lokadhātur bhājanalokasaṃgṛhītaḥ | prāpyaṃ dharmadhātuḥ | paripācanayogyaṃ vineyadhātuḥ
| samyagdeśanāvastu vinayopāyadhātuḥ | deśanābalavibhāge dvau ślokau |

bodhisatvacittasya cotpādo notpādakṣāntir eva ca |cakṣuś ca nirmalaṃ hīnam āśravakṣaya eva ca
|| 57 ||

saddharmasya sthitir dīrghā vyutpatticchittibhogatā |deśanāyāḥ phalaṃ jñeyaṃ tatprayuktasya
dhīmataḥ || 58 ||

deśanāyāṃ prayuktasya bodhisatvasya_aṣṭavidhaṃ deśanāyāḥ phalaṃ veditavyaṃ | śrotṛṣu kecid bodhicittam
utpādayanti | kecid anutpattikadharmakṣāntiṃ pratilabhante | kecid virajo vigatamalaṃ
dharmeṣu dharmeṣu dharmacakṣur utpādayanti hīnayānasaṃgṛhītaṃ | kecid āśravakṣayaṃ
prāpnuvanti | saddharmaś ca cirasthitiko bhavati paraṃparādhāraṇatayā | avyutpannānām arthavyutpattir
bhavati | saṃśayitānāṃ saṃśayachedo bhavati | viniścitānāṃ saddharmasaṃbhogo bhavati
anavadyo prītirasaḥ | mahāyānamahatvavibhāge dvau ślokaḥ |

ālambanamahatvaṃ ca pratipatter dvayos tathā |jñānasya vīryārambhasya upāye kauśalasya ca ||
59 ||

udāgamamahatvaṃ ca mahatvaṃ buddhakarmaṇaḥ |etan mahatvayogād dhi mahāyānaṃ nirucyate || 60
||

saptavidhamahatvayogān mahāyānam ity ucyate | ālambanamahatvena_apramāṇavistīrṇasūtrādidharmayogāt
| pratipattimahatvena dvayoḥ pratipatteḥ sva_rthe parārthe ca | jñānamahatvena dvayor
jñānātmapudgalanairātmyasya dharmanairātmyasya ca prativedhakāle | vīryārambhamahatvena
trīṇi kalpāsaṃkhyeyāni sātatyasatkṛtyaprayogāt | upāyakauśalyamahtvena saṃsārāparityāgāsaṃkleśataḥ
| samudāgamamahatvena balavaiśāradyāveṇikabuddhadharmasamudāgamāt | buddhakarmamahtvena
ca punaḥ punar abhisaṃbodhimahāparinirvāṇasaṃdarśanataḥ |

gotraṃ dharmādhimuktiś ca cittasyotpādanā tathā |dānādipratipattiś ca nyāyām āvakrāntir eva
ca || 61 ||

satvānāṃ paripākaś ca kṣetrasya ca viśodhanā |apratiṣṭhitanirvāṇaṃ bodhiḥ śreṣṭhā ca darśanāt
darśanā || 62 ||

etena daśavidhena vastunā kṛtsnaṃ mahāyānaṃ saṃgṛhītaṃ | satvānāṃ paripācanaṃ bhūmipartiṣṭhitasya
yāvat saptamyāṃ bhūmau veditavyaṃ | kṣetrapariśodhanam apratiṣṭhitanirvāṇaṃ cāvinivartanīyāyāṃ
bhūmau trividhāyāṃ | śreṣṭhā bodhir buddhabhūmau | tatraiva cābhisaṃbodhimahāparinirvāṇasaṃdarśanā
| śeṣaṃ gatārthaṃ | boshisatvavibhāge daśa ślokāḥ |

ādhimokṣika ekaś ca śuddhādhyāśayiko ’paraḥ |nimitte cānimitte ca cāry apy anabhisaṃskṛte |bodhisatvā
hi vijñeyāḥ pañcaite sarvabhūmiṣu || 63 ||

tatra nimittacārī dvitīyāṃ bhūmim upādāya yāvat ṣaṣṭhyāṃ | animittacārī saptamyāṃ | anabhisaṃskāracārī
pareṇa | śeṣaṃ gatārthaṃ |

kāmeṣv asaktas triviśuddhakarmā krodhābhibhūmyaṃ guṇatatparaś ca |dharme ’calas tatvagabhīradṛṣṭir
bodhau spṛhāvān khalu bodhisatvaḥ || 64 ||

etena ṣaḍpāramitāpratipattito mahābodhipraṇidhānataś ca bodhisatvalakṣaṇaṃ paridīpitaṃ |

anugraheccho ’nupaghātadṛṣṭiḥ paropaghāteṣu_adhivāsakaś ca |dhīro ’pramattaś ca bahuśrutaś ca
parārthayuktaḥ khalu bodhisatvaḥ || 65 ||

19.65 comm. tatra dhīra ārabdhavīryo duḥkhair aviṣādāt | apramatto dhyānasukheṣv asaktaḥ | śeṣaṃ
gatārthaṃ |

ādīnavajñaḥ svaparigraheṣu bhogeṣv asakto hy anigūḍhavairaḥ |yogī nimitte kuśalo ’kudṛṣṭir adhyātmasaṃsthaḥ
khalu bodhisatvaḥ || 66 ||

tatra bhogeṣv asakto yas tān viāya pravrajati | nimittakuśalaḥ śamathādinimittatrayakauśalyāt
| adhyātmasaṃstho mahāyānāvikampanāt | mahāyānaṃ hi bodhisatvānām adhyātmaṃ | śeṣaṃ gatārthaṃ
|

dayānvito hrīguṇasaṃniviṣṭo duḥkhādhivāsāt svasukheṣv asaktaḥ |smṛtipradhānaḥ susamāhitātmā
yānāvikāryaḥ khalu bodhisatvaḥ || 67 ||

smṛtipradhāno dhyānavān smṛtibalena cittasamādhānāt | susamāhitātmā nirvikalpajñānaḥ | śeṣaṃ
gatārthaṃ |

duḥkhāpaho duḥkhakaro na caiva duḥkhādhivāso na ca duḥkhabhītaḥ |duḥkhād vimukto na ca duḥkhakalpo
duḥkhābhyupetaḥ khalu bodhisatvaḥ || 68 ||

tatra duḥkhād vimukto dhyānavān kāmadhātuvairāgyād duḥkhaduḥkhatāmokṣataḥ | duḥkhābhyupetaḥ
saṃsārābhyupagamāt | śeṣaṃ gatārthaṃ |

dharme rato ’dharmarataḥ dharme ’rato ’dharmarataḥ prakṛtyā dharme jugupsī dharamābhiyuktaḥ
|dharme vaśī dharmanirandhakāro dharmapradhānaḥ khalu bodhisatvaḥ || 69 ||

tatra dharme jugupsī akṣāntijugupsanāt | dharme vaśī samāpattau | dharmapradhāno mahābodhiparamaḥ
| dharma evātra dharama ukto vṛttānuvṛttyā | śeṣaṃ gatārthaṃ |

bhogāpramatto niyamāpramatto rakṣāpramattaḥ kuśalāpramattaḥ |sukhāpramatto dharamāpramatto yānāpramatto
khalu bodhisatvaḥ || 70 ||

tatra rakṣāpramattaḥ kṣāntimān svaparacittānurakṣaṇāt | dharmāpramatto yathābhūtadharmajñānāt
| śeṣaṃ gatārthaṃ |

vimānalajjas tanudoṣalajja amarṣalajjaḥ parihāṇilajjaḥ |viśālavisāralajjas tanudṛṣṭilajjaḥ yānānyalajjaḥ
khalu bodhisatvaḥ || 71 ||

tatra vimānalajjo yo ’rthino na vimānayati | tanudoṣalajjo ’ṇumātreṣv avadyeṣu bhyadarśī | tanudṛṣṭilajjo
dharmanairātmyaprativedhī | śeṣaṃ gatārthaṃ | sarvair ebhiḥ ślokaiḥ paryāyāntareṇa
ṣaḍpāramitāpratipattito mahābodhipraṇidhānataś ca bodhisatvalakṣaṇaṃ paridīpitaṃ |

ihāpi cāmutra upekṣaṇena saṃskārayogena vibhutvalābhaiḥ |śamopasamaupadeśena mahāphalena anugrahe
vartati bodhisatvaḥ || 72 ||

ihaeva satvānām anugrahe vartate dānena | amutra śīlenopapattiviśeṣaṃ prāpya | saṃskārayogena_iti
vīryayogena | mahāphalena-iti buddhatvena | śeṣaṃ gatārthaṃ | etena ṣaḍbhiḥ pāramitābhir
mahābodhipraṇidhānena ca yathā satvānugrahe bodhisatvo vartate tat paridīpitaṃ | bodhisatvasāmānyanāmavibhāge
aṣṭau ślokāḥ |

bodhisatvo mahāsatvo dhīmāṃś caivottamadyutiḥ |jinaputro jinādhāro vijetātha jināṅkuraḥ || 73
||

vikrāntaḥ paramāścaryaḥ sārthavāho mahāyaśāḥ |kṛpāluś ca mahāpuṇya īśvaro dhārmikas tathā ||
74 ||

etāni ṣoḍaśa sarvabodhisatvānām anvarthanāmāni sāmanyena |

sutatvabodhaiḥ sumahārthabodhaiḥ sarvāvarthabodhair api nityabodhaiḥ |upāyabodhaiś ca viśeṣaṇena
tenocyate hetuna bodhisatvaḥ || 75 ||

pañcavidhena bodhaviśeṣeṇa bodhisatva ity ucyate | pudgalanairātmyabodhena | sarvākārasarvārthabodhena
akṣayāvabdhena parinirvāṇasaṃdarśane ’pi | yathāvidhenāyaṃ ca vinayopāyabodhena
|

ātmānubodhāt tanudṛṣṭibodhād vicitravijñaptivibodhataś ca |sarvasya cābhūtavikalpabodhāt tenocyate
hetuna bodhisatvaḥ || 76 ||

atra punaś caturvidhabodhiviśeṣaṃ darśayati cittamanovijñānabodhataḥ | teṣāṃ cābhūtaparikalpatvāvabodhataḥ
| tatra cittam ālayavijñānaṃ | manas tadālambanam ātmadṛṣṭyādisaṃyuktaṃ | vijñānaṃ
ṣaḍvijñānakāyāḥ

abodhabodhād anubodhabodhād abhāvabodhāt prabhavānubodhāt |abodhabodhapratibodhataś ca tenocyate
hetuna bodhisatvaḥ || 77 ||

atra punaḥ pañcavidhaṃ bodhaviśeṣaṃ darśayati | avidyābodhāt | vidyābodhāt | parikalpitādisvabhāvatrayabodhāc
ca | tatrāvabodhatvena bodhipratibodhāt pariniṣpannasvabhāvabodho veditavyaḥ
|

anarthabodhāt paramārthabodhāt sarvāvabodhāt sakalārthabodhāt |boddhavyabodhāśrayabodhabodhāt
tenocyate hetuna bodhisatvaḥ || 78 ||

atra pañcavidhaṃ bodhiviśeṣaṃ darśayati | paratantralakṣaṇabodhāt | pariniṣpannabodhāt | sarvajñeyasarvākārabodhāt
| bodhyavabodhatrimaṇḍalapariśuddhibodhāc ca |

niṣpannabodhāt padabodhataś ca garbhānubodhāt kramadarśanasya |bodhād bhṛśaṃ saṃśayahānibodhāt
tenocyate hetuna bodhisatvaḥ || 79 ||

tatra niṣpannabodho buddhatvaṃ | padabodho yena tuṣitabhavane vasati | garbhānubodho yena mātuḥ
kukṣim avakrāmati | kramadarśane bodho yena garbhān niṣkramaṇaṃ kāmaparibhogaṃ pravrjyāṃ
duṣkaracaryām abhisaṃbodhiṃ ca darśayati | bhṛśaṃ saṃśayahānibodho yena sarvasaṃśayachedāya
satvānāṃ dharmacakraṃ pravartayati |

lābhī hy alābhī dhīsaṃsthitaś ca boddhānuboddhā pratideśakaś ca |nirjalpabuddhir hatamānamānī
hy apakkasaṃpakkamatiś ca dhīmān || 80 ||

atraikādaśavidhenātītādinā bodhena bodhisatvaḥ paridīpitaḥ | tatra lābhī alābhī dhīsaṃsthitaś
ca_atītānāgatapratyutpannair yathākramaṃ | boddhā svayaṃbodhāt | anuboddhā parato bdhāt
etenādhyātmikabāhyaṃ bodhaṃ darśayati | pratideśako nirjalpabuddhir ity audārikasūkṣmaṃ |
mānī hatamānī_iti hīnapraṇītaṃ | apakkasaṃpakkamatiś ca_iti dūrāntikaṃ bodhaṃ darśyati |

mahāyānasūtrālaṃkāre guṇādhikāraḥ ekonaviṃśatitamaḥ samāptaḥ

viṃśatitamaḥ ekaviṃśatitamaś cādhikāraḥ

liṅgavibhāge dvau ślokau |anukampā priyākhyānaṃ dhīratā muktahastatā |gambhīrasaṃdhinirmokṣo
liṅgāny etāni dhīmatāṃ || 1 ||

parigrahe ’dhimuktyāptāvakhede dvayasaṃgrahe |āśayāc ca prayogāc ca vijñeyaṃ liṅgapañcakaṃ ||
2 ||

tatra prathamena ślokena pañca bodhisatvaliṅgani darśayati | dvitīyena teṣāṃ samāsasaṃgrahaṃ
ca | tatra_anukampā bodhicittena satvaparigrahārthaṃ priyākhyānaṃ satvānāṃ buddhaśāsanādhimuktilabhārthaṃ
dhīratā duṣkaracaryādibhir akhedārthaṃ muktahastatā gambhīrasaṃdhinirmokṣaṇaṃ
ca dvayena saṃgrahārtham āmiṣeṇa dharmeṇa yathākramaṃ | eṣāṃ pañcānāṃ liṅgānāṃ anukampā
āśayato veditavyā | śeṣāṇi prayogataḥ | gṛhipravrajitapakṣavibhāge trayaḥ ślokaḥ |

bodhisatvā hi satataṃ bhavantaś cakravartinaḥ |prakurvanti hi satvārthaṃ gṛhiṇaḥ sarvajanmasu
|| 3 ||

ādānalabdhā pravrajyā dharmatopagatā parā |nidarśikā ca pravrajayā dhīmatāṃ sarvabhūmiṣu ||
4 ||

aprameyair guṇair yuktaḥ pakṣaḥ pravrajitasya tu |gṛhiṇo bodhisatvād dhi yatis tasmād viśiṣyate
|| 5 ||

etena ślokena yādṛśe gṛhapakṣe sthito bodhisatvaḥ satvārthaṃ karoti tatparidīpitaṃ | dvitīyena
yādṛśe pravrajitapakṣe | tatra trividhā pravrajyā veditavyā | samādānalabdhā | dharmatālabdhā
| nidarśakā ca nirmāṇaiḥ | tṛtīyena gṛhapakṣāt pravrajitapakṣasya viśeṣaḥ paridīpitaḥ
| adhyāśayavibhāge ślokaḥ ṣaḍpādaḥ |

paratreṣṭaphalecchā ca śubhavṛttāv ihaiva ca |nirvāṇecchā ca dhīrāṇāṃ satveṣv āśaya iṣyate |aśuddhaś
ca viśuddhaś ca suviśuddhaḥ sarvabhūmiṣu || 6 ||

etena samāsataḥ pañcavidho ’dhyāśayaḥ paridīpitaḥ | sukhādhyāśayaḥ | paratreṣṭaphalecchā hitādhyāśayaḥ
ihaiva kuśalapravṛttīcchā nirvāṇecchā tadubhayāhyāśaya eveti nānyo veditavyaḥ |
aśuddha_ādikās trayo ’dhyāśayā apraviṣṭānāṃ | bhūmipraviṣṭānāṃ | avinivartanīyabhūmiprāptānāṃ
ca yathākramaṃ veditavyāḥ | parigrahavibhāge ślokaḥ |

praṇidhānāt samāc cittād ādhipatyāt parigrahaḥ |gaṇasya karṣaṇatvāc ca dhīmatāṃ sarvabhūmiṣu
|| 7 ||

caturvidhaḥ satvaparigraho bodhisatvānāṃ praṇidhānaparigraho veditavyo bodhicittena sarvasatvaparigrahaṇāt
| samacittatāparigraha ātmaparasamatālābhād abhisamayakāle | ādhipatyaparigrahaḥ
svāmibhūtasya yeṣām asau svāmī | | gaṇaparikarṣaṇaparigrahaś ca śiṣyagaṇopādānāt | upapattivibhāge
ślokaḥ |

karmaṇaś cādhipatyena praṇidhānasya cāparā |samādheś ca vibhutvasya cotpattir dhīmatāṃ matā
|| 8 ||

caturvidhā bodhisatvānām upapattiḥ karmādhipatyena yādhimukticaryābhūmisthitānāṃ karmavaśenābhipretasthāna_upapattiḥ
praṇidhānavaśena yā bhūmipraviṣṭānāṃ sarvastavaparipācanārthaṃ tiryagādihīnasthāna_upapattiḥ
| samādhyādhipatyena yā dhyānāni vyāvartya kāmadhātāv upapattiḥ
| vibhutva_ādhipatyena yā nirmāṇais tuṣitabhavanādyupapattisaṃdarśanāt | vihārabhūmivibhāge
triṃśat ślokaḥ |

lakṣaṇāt pudgagalāc chikṣāskandhaniṣpattiliṅgataḥ |nirukteḥ prāptitaś caiva vihāro bhūmir eva
ca || 9 ||

lakṣaṇavibhāgam ārabhya pañca ślokāḥ |

śūnyatā paramātmasya karmanāśe vyavasthitiḥ |vihṛtya sasukhair dhyānair janma kāme tataḥ param
|| 10 ||

tataś ca bodhipakṣāṇāṃ saṃsāre pariṇāmanā |vinā ca cittasaṃkleśaṃ satvānāṃ paripācanā || 11
||

upapattau ca saṃcitya saṃkleśasyānurakṣaṇā |ekāyanapathaśliṣṭā ’nimittaikāntikaḥ pathaḥ || 12
||

animitte ’py anābhogaḥ kṣetrasya ca viśodhanā |satvapākasya niṣpattir jāyate ca tataḥ param
|| 13 ||

samādhidhāraṇīnāṃ ca bodheś caiva viśuddhatā |etasmāc ca vyavasthānād vijñeyaṃ bhūmilakṣaṇam
|| 14 ||

ekādaśa vihārā ekādaśa bhūmayaḥ | teṣāṃ lakṣaṇaṃ | prathamāyāṃ bhūmau paramaśūnyatā_abhisamaye
lakṣaṇaṃ pudgalanairātmyābhisamayāt | dvitīyāṇāṃ karmaṇām vipranāśavyavasthānaṃ kuśalākuśalakarmapathatatphalavaicitryajñānāt
| tṛtīyāyāṃ sātiśayasukhair bodhisatvadhyānair vihṛtya_aparihīnasyaiva
tebhyaḥ kāmadhātāv upapattiḥ | caturthyā bodhipakṣa_bahulavihāriṇo ’pi
bodhipakṣāṇāṃ saṃsāre pariṇāmanā | pañcamyāṃ caturāryasatyabahulavihāritayā vinā_ātamanaś
cittasaṃkleśena satvānāṃ paripācanāyāṃ nānāśāstraśilpapraṇayanāt | ṣaṣṭyāṃ prītyasamutpādabahulavihāritayā
upapattau saṃcitya tatra saṃkleśasyānurakṣaṇā | saptamyāṃ miśropamiśratvena_ekāyanapathasya_aśliṣṭsya
śliṣṭa ānimittaikāntiko mārgaḥ | aṣṭamyāṃ animitte ’py anābhogo
nirabhisaṃskāra-animittavihāritvād buddhakṣetraviśodhanā ca | navayāṃ pratisaṃvidvaśitayā
satvapākaniṣpattiḥ sarvākāraparipācanasāmarthyāt | daśamyāṃ samādhimukhānāṃ dhāraṇīmukhānāṃ
ca viśuddhatā | ekādaśyaṃ buddhabhūmau bodhiviśuddhatā lakṣaṇāṃ sarvajñeyāvaraṇaprahāṇāt
| bhūmiṣṭhe ca pudgalavibhāgam ārabhya dvau ślokaau |

viśuddhadṛṣṭiḥ suviśuddhaśīlaḥ samāhito dharmavibhūtamānaḥ |saṃtānasaṃkleśaviśuddhibhede nirmāṇa
ekakṣaṇalabdhabuddhiḥ || 15 ||

upekṣakaḥ kṣetraviśodhakaś ca syāt satvapāke kuśalo maharddhiḥ |saṃpūrṇakāyaś ca nidarśane ca
śakto ’bhiṣiktaḥ khalu bodhisatvaḥ || 16 ||

daśasu bhūmiṣu daśa bodhisatvā vyavasthāpyate | prathamāyāṃ viśuddhadṛṣṭiḥ pudgaladharmadṛṣṭipratipakṣajñānalābhāt
| dvitīyāyāṃ suviśuddhaśīlaḥ sūkṣmāpattiskhalitasamudācārasyāpy abhāvāt
| tṛtīyāyāṃ samāhito bhavaty acyutadhyānasamādhilābhāt | caturthyā dharmavibhūtamānaḥ
sūtrādidharmanānātvamānasya vibhūtatvāt | pañcamyāṃ saṃtānabhede nirmāṇo daśabhiś cittāśayaviśuddhisamatābhiḥ
sarvasaṃtānasamatāpraveśāt | ṣaṣṭyāṃ saṃkleśavyavadānabhede nirmāṇaḥ
pratītyasamutpādatathatābahulavihāritayā kṛṣṇaśuklapakṣābhyāṃ tathatāyāḥ saṃkleśvyavadānādarśanāt
| prakṛtiviśuddhitām upādāya | saptamyām ekakṣaṇalabdhabuddhir nirnimittavihārasāmarthyāt
pratipakṣaṇaṃ saptatriṃśad bodhpakṣabhāvanātaḥ | aṣṭamyām upekṣakaḥ kṣetraviśodhakaś
ca_anābhoganirnimittavihāritvād miśra-upamiśraprayogataś cāvinivartanīyabhūmipraviṣṭair
bodhisatvaiḥ | navamyāṃ satvaparipākakuśalaḥ pūrvavat | daśamyāṃ bodhisatvabhūmau bodhisatvo
maharddhikaś ca vyavasthāpyate mahābhijñālābhāt | saṃpūrṇakāyaś ca_apramāṇasamādhidhāraṇīmukhasphuraṇād
āśrayasya nidarśane ca śakto vyavasthāpyate tuṣitabhavanavāsādinirmāṇanidarśanāt
| bhiṣiktaś ca buddhatve sarvabuddhebhyas tatrābhiṣekalābhāt | śikṣāvyavasthānam
ārabhya pañca ślokaḥ |

dharmatāṃ pratividhyeha adhiśīle ’nuśikṣaṇe |adhicitte ’py adhiprajñe prajñā tu dvayagocarā
|| 17 ||

dharmatatvaṃ tadajñānajñānād yā vṛttir eva ca |prajñāyā gocaras tasmād dvibhūmau tadvyavasthitiḥ
|| 18 ||

śikṣāṇāṃ bhāvanāyāś ca phalam anyac caturvidham |animittasasaṃskāro vihāraḥ prathamaṃ phalam
|| 19 ||

sa evānabhisaṃskāro dvitīyaṃ phalam iṣyate |kṣetraśuddhiś ca satvānāṃ pākaniṣpattir eva ca ||
20 ||

samādhidhāraṇīnāṃ ca niṣpattiḥ paramaṃ phalaṃ |caturvidhaṃ phalaṃ hy etat caturbhūmisamāśritam
|| 21 ||

prathamāyāṃ bhūmau dharmatāṃ pratividhya dvitīyāyām adhiśīlaṃ śikṣate |tṛtīyāyām adhicittaṃ
| caturthopañcamīṣaṣṭīṣv adhiprajñaṃ | bodhipakṣasaṃgṛhītā hi prajñā caturthāṃ bhūmau | sā
punar dvayagocarā bhūmidvaye | dvayaṃ punar dharmatatvaṃ ca duḥkhādisatyaṃ | tadajñānajñāna_ādikā
ca vṛttir anulomaḥ partītyasamutpādaḥ | tadajñānādikā hi vṛttir avidyādikā | tajjñānādikā
ca vṛttir vidyādikā | tasmād bhūmidvaye ’py adhiprajñāvyavasthānaṃ | ataḥ paraṃ caturvidhaṃ
śikṣāphalaṃ caturbhūmisamāśritaṃ veditavyaṃ yathākramaṃ | tatra dvitīyaṃ phalaṃ
sa eva_animitto vihāro ’nabhisaṃskāraḥ kṣetraśuddhiś ca veditavyaṃ | śeṣaṃ gatārthaṃ | skandhavyavasthānam
ārabhya dvau ślokau |

dharmatāṃ pratividhyeha śīlaskandhasya śodhanā |samādhiprajñāskandhasya tata ūrdhvaṃ viśodhanā
|| 22 ||

vimuktimuktijñānasya tadanyāsu viśodhanā |caturvidhād āvaraṇāt pratighātāvṛter api || 23 ||

tad anyāsv iti saptamyāṃ yāvad buddhabūmāv abhayor vimuktivimuktijñānayor viśodhanā | sā punar
vimuktiś caturvidhaphalāvaraṇāc ca veditavyā pratighātāvaraṇāc ca buddhabhūmau | yenānyeṣāṃ
jñeye jñānaṃ pratihanyate | buddhānāṃ to tadvimokṣāt sarvatrāpratihataṃ jñānaṃ | śeṣaṃ
gatārthaṃ | niṣpattivyavasthānam ārabhya trayaḥ ślokaḥ |

aniṣpannāś ca niṣpannā vijñeyāḥ sarvabhūmayaḥ |niṣpannā apy aniṣpannā niṣpannāś ca punar matāḥ
|| 24 ||

niṣpattir vijñeyā yathāvyavasthānamanasikāreṇa |tatkalpanatājñānād avikalpanayā ca tasyaiva
|| 25 ||

bhāvanā api niṣpattir acintyaṃ sarvabhūmiṣu |pratyātmavedanīyatvāt buddhānāṃ viṣayād api ||
26 ||

tatrādhimukticaryābhūmir aniṣpannā śeṣā niṣpannā ity etāḥ sarvabhūmayaḥ | niṣpannā api punaḥ
saptamā_aniṣpannāḥ śeṣā niṣpannā nirabhisaṃskāravāhitvāt | yat punaḥ pramuditādibhūmir niṣpannā
pūrvamuktā tatra niṣpattir yathāvyavasthāpitabhūmimanasikāreṇa |tasya bhūmivyavasthānasya
kalpanāmātrajñānāt tad avikalpanā ca ca veditavyā | yadā tadbhūmivyavasthānaṃ kalpanāmātraṃ
jānīte | tad pai ca kalpanāmātraṃ na vikalpayaty evaṃ grāhyagrāhakāvikalpajñānalābhād
bhūmipariniṣpattir uktā bhavati | api ca khalu bhūmīnāṃ bhāvanā ca niṣpattiś cobhayaacintyaṃ
sarvabhūmiṣu | tathā hi tad bodhisatvānāṃ pratyātmavedanīyaṃ buddhānāṃ ca viṣayo nānyeṣāṃ
| bhūmipratiṣṭhasya liṅgavibhāgam ārabhya dvau ślokau |

adhimuktir hi sarvatra sālokā liṅgam iṣyate |alīnatvam adīnatvam aparapratyayātmatā || 27 ||

prativedhaś ca sarvatra sarvatra samacittatā |aneyānunayopāyajñānaṃ maṇḍalajanma ca || 28 ||

etadbhūmipraviṣṭasya bodhisatvasya daśavidhaṃ liṅgaṃ sarvāsu bhūmiṣu veditavyaṃ | yāṃ bhūmiṃ
praviṣṭas tatra sāloko yāṃ na praviṣṭas tatra_adhimuktir ity etad ekaṃ liṅgaṃ | alīnatvaṃ
parmodāragambhīreṣu dharmeṣu | adīnatvaṃ duṣkaracaryāsu | aparapratyayatvaṃ svasyāṃ bhūmau
| sarvabhūmiprativedhaś ca tad abhinirhārakauśalyataḥ sarvasatveṣv ātmasamacittatā | aneyā
varṇāvarṇaśabdābhyāṃ | ananunayaś cakravartītyādisaṃ pattiṣu | upāyakauśalyam anupalambhas
tasya buddhatvopāyajñānāt | buddhaparṣanmaṇḍaleṣu copapattiḥ sarvakālam ity etāni aparāṇi
liṅgāni bodhisatvasya | bhūmiṣu pāramitālābhaliṅgavibhāge dvau ślokau |

nācchando na ca lubdhahrasvahṛdayo na krodhano nālaso nāmaitrīkarūṇāśayo na kumatiḥ kalpair
vikalpair hataḥ |no vikṣiptamatiḥ sukhair na ca hato duḥkhair na vā vyāvartate satyaṃ mitram
upāśritaḥ śrutaparaḥ pūjāparaḥ śāstari || 29 ||

sarvaṃ puṇyasamuccayaṃ suvipulaṃ kṛtvānyasādhāraṇaṃ saṃbodhau pariṇāmayaty aharaharyo hy uttamopāyavit
|jātaḥ svāyatane sadā śubhakaraḥ krīḍaty abhijñāguṇaiḥ sarveṣām uparisthito guṇanidhir
jñeyaḥ sa buddhātmanaḥ || 30 ||

daśapāramitālābhino bodhisatvasya ṣoḍaśavidhaṃ liṅgaṃ darśayati | ṣoḍaśavidaṃ liṅgaṃ | sadā
pāramitāpratipatticchandena_avirahitatvaṃ | ṣaḍpāramitāvipakṣaiś ca rahitatvaṃ pratyekaṃ |
anyayānamanasikāreṇa_avikṣiptatā | saṃpattisukheṣv asaktatā | vipattiduṣkaracaryāduḥkhaiḥ
prayogānirvartitā | kalyāṇamitrāśrayaḥ | śrutaparatvaṃ śāstṛpūjāparatvaṃ | samyakpariṇāmanā
upāyakauśalyapāramitayā | svāyatana_upapattiḥ praṇidhānapāramitayā buddhabodhisatvāvirahitasthānopapatteḥ
| sadāśubhakaratve balapāramitayā tadvipakṣadharmāvyavakaraṇāt | abhijñāguṇakrīḍaṇaṃ
ca jñānapāramitayā | tatra maitrī vyāpādapraipakṣaḥ sukhopasaṃhāra_āśayaḥ |
karuṇā vihiṃsāpratipakṣo duḥkhāpagama_āśayaḥ | svabhāvakalpanaṃ kalpaḥ | viśeṣakalpanaṃ vikalpo
veditavhaḥ | tatraivānuśaṃsavibhāge ślokaḥ |

śamathe vipaśyanāyāṃ ca dvayapañcātmako mataḥ |dhīmatām anuśaṃso hi sarvathā sarvabhūmiṣu ||
31 ||

tatraiva pāramitālābhe sarvabhūmiṣu bodhisatvānāṃ sarvaprakāro ’nuśaṃsaḥ | pañcavidho veditavyaḥ
| pratikṣaṇaṃ sarvaduaṣṭhulyāśrayaṃ drāvayati | nānātvasaṃjñāvigatiṃ dharmārāmaratiḥ
pratilabhate | aparicchinnākāraṃ ca sarvato ’pramāṇaṃ dharmāvabhāsaṃ saṃjānīte | avikalpitāni
cāsya viśuddhibhāgīyāni nimittāni samudācaranti | dharmakāyaparipūripariniṣpattaye ca
uttarād uttarataraṃ hetusaṃparigrahaṃ karoti | tatra prathamadvitīyau śamathapakṣe veditavyaṃ
| tṛtīyacaturthau vipaśyanāpakṣe | śeṣam ubhayapakṣe | bhūminiruktivibhāge nava ślokaḥ
|

paśyatāṃ bodhim āsannāṃ satvārthasya ca sādhanaṃ |tīvra utpadyate modo muditā tena kathyate
|| 32 ||

atra na kiṃcid vyākhyeyaṃ |

dauḥśīlyābhogavaimalyād vimalā bhūmir ucyate |

dauḥśīlyam alasyānyayānamanasikāram alasya cātikramād vimalety ucyate | tasmāt tarhy asmābhis
tulyābhinirhāre sarvākārapariśodhanābhinirhāra eva yogaḥ karaṇīya iti vacanāt |

mahādharmāvabhāsasya karaṇāc ca prabhākarī || 33 ||

tathā hi tasyāṃ samādhibalenāpramāṇadharmaparyeṣaṇadhāraṇāt mahāntaṃ dharmāvabhāsaṃ pareṣāṃ
karoti |

arcirbhūtā yato dharmā bodhipakṣāḥ pradāhakāḥ |arciṣmatīti tadyogāt sā bhūmir dvayadāhataḥ ||
34 ||

sā bodhipakṣa_ātmikā prjñā dvayadahanapratyupasthānā tasyāṃ bāhulyena | dvayaṃ punaḥ kleśāvaraṇaṃ
jñeyāvaraṇaṃ cātra veditavyaṃ |

satvānāṃ paripākaś ca svacittasya ca rakṣaṇā |dhīmadbhir jīyate duḥkhaṃ durjayā tena kathyate
|| 35 ||

tatra satvaparipāka_abhiyukto ’pi na saṃkliśyate | satvaviprattipattyā tac cobhayaṃ duṣkaratvād
durjayaṃ |

ābhimukhyād dvayasyeha saṃsārasyāpi nirvṛteḥ |uktā hy abhimukhī bhūmiḥ prajñāpāramitāśrayāt
|| 36 ||

sā hi prajñāpāramitāśrayeṇa nirvāṇasaṃsārayor apratiṣṭhānāt saṃsāranirvāṇayor abhimukhī

ekāyanapathaśleṣād bhūmir dūraṃgamā matā |

ekāyanapathaḥ pūrvaṃ nirdiṣṭas tadupaśleṣatvāt dūraṃ gatā bhavati prayogapayantagamanāt |

dvayasaṃjñāvicalanād acalā ca nirucyate|| 37 ||

dvābhyāṃ saṃjñābhyāṃ avicalanāt nimittasaṃjñayā animittābhogasaṃjñayā ca |

pratisaṃvinmatisādhutvād bhūmiḥ sādhumati matā |

pratisaṃvinmateḥ sādhutvād iti pradhānatvāt |

dharmameghā dvayavyāpter dharmākāśasya meghavat || 38 ||

dvayavyāpter ity samādhimukhadhāraṇīmukhavyāpanān megheneva_ākāśasthālīyasyāśrayasaṃniviṣṭasya
śrutadharmasya dharmameghā_ity ucyate |

vividhe śubhanirhāre ratyā viharaṇāt sadā |sarvatra bodhisatvānāṃ vihārabhūmayo matāḥ || 39
||

vividhakuśalābhinirhāranimittaṃ sadā sarvatra ratyā viharaṇād bodhisatvānāṃ bhūmayo vihārā ity
ucyante |

bhūyo bhūyo ’mitāsv āsu ūrdhvaṃgamanayogataḥ |bhūtāmitābhayārthāya ta eveṣṭā hi bhūmayaḥ ||
40 ||

bhūyo bhūyo ’mitāsv āsu ūrdhvaṃgamanayogād bhūtāmitābhayārthāya ta eva vihārāḥ punar bhūmaya
ucyante | amitāsv iti daśasu bhūiṣu ekaikasyāpramāṇatvāt | ūrdhvaṃgamanayogād iti uparibhūmigamanayogāt
| bhūtāmitābhayārtham ity amitānāṃ bhūtānāṃ bhayaprahāṇārthaṃ | prāptivihāre
ślokaḥ |

bhūmilābhebho ’dhimukteś ca cariteṣu ca vartanāt |prativedhāc ca bhūmīnāṃ niṣpatteś ca caturvidhaḥ
|| 41 ||

caturvidho bhūmīnāṃ lābhaḥ | adhimuktilābho yathoktādhimuktito ’dhimukticaryābhūmau | caritalābho
daśasu dharmacariteṣu ca vartanāt tasyām eva | parmārthaprativedhato ca bhūmipraveśe
| niṣpattilābhaś cānvinivartanīyabhūmipraveśe | caryāvibhāge ślokaḥ ṣaḍpādaḥ |

mahāyāne ’dhimuktānāṃ hīnayāne ca dehināṃ |dvayor āvarjanārthāya vinayāya ca deśitāḥ |caryāś
catasro dhīrāṇāṃ yathāsūtrānusārataḥ || 42 ||

tatra pāramitācaryā mahāyānādhimuktānāṃ arthe deśitā | bodhisatvacaryā śrāvakapratyekabuddhayānādhimuktānāṃ
| abhijñācaryā dvayor api mahāyānahīnayānādhimuktayoḥ prabhāveṇa_āvarjanārthaṃ
| satvaparipākacaryā dvayor eva paripācanārthaṃ | paripācanaṃ hy atra vinayanaṃ ca deśitāḥ
| buddhaguṇavibhāge bahavaḥ ślokāḥ | apramāṇavibhāge tad buddhastotram ārabhhyaikaḥ
|

anukampakasatveṣu saṃyogavigamāśaya |aviyogāśaya saukhyahitāśaya namo ’stu te || 43 ||

anukampakatvaṃ satveṣu saṃdarśitaṃ | sukhāśayatvaṃ punaḥ sukhasaṃyogaāśayatvena maitryā | duḥkhaviyogāśayatvena
ca kāruṇayā | sukhāviyogāśayatvena ca muditayā | hitāśayatvam upekṣayā
| sā punar niḥkleśatāśayalakṣaṇā veditavyā | vimokṣābhibhvāyatanakṛtsnāyatanavibhāge ślokaḥ
|

sarvāvaraṇanirmukta sarvalokābhibhū mune |jñānena jñeyaṃ vyāptaṃ te muktacitta namo ’stu te
|| 44 ||

atra vimokṣaviśeṣaṃ bhagavataḥ sarvakleśajñeya_āvaraṇanirmuktatayā darśayati | abhibhvāyatanaviśeṣaṃ
sarvalokābhibhūtvena svacittavaśavartanād yatheṣṭālambananirmāṇapariṇāmanatādhiṣṭhānataḥ
| kṛtsnāyatanaviśeṣaṃ sarvajñeyajñānena_avyāghātataḥ | ata eva vimokṣādiguṇavipakṣamuktatvāt
muktacittaḥ | araṇāvibhāge ślokaḥ |

aśeṣaṃ sarvasatvānāṃ sarvakleśavināśaka |kleśaprahāraka kliṣṭasānukrośa namo ’stute || 45 ||

atrāvaraṇa_aśeṣaṃ bhagavataḥ sarvasatvakleśavinayanād utpāditakleśeṣv api ca tatkleśapratipakṣavighānāt
kliṣṭajanānukampayā saṃdarśayati | anye hy araṇāvihāriṇaḥ satvānāṃ kasyacid eva
tadālambanasya kleśasyotpattipratyayamātraṃ pratiharanti | na tu kleśasaṃtānād apanayanti
| praṇidhijñānaviśeṣe ślokaḥ |

anābhoga nirāsaṅga avyāghāta samāhita |sadaiva sarvapraśnānāṃ visarjaka namo ’stu te || 46 ||

atra pañcabhir ākārair praṇidhijñānaviśeṣaṃ bhagavataḥ saṃdarśayati | anābhogasaṃmukhībhāvataḥ
| nirāsaṅgasaṃmukhībhāvataḥ | sarvajñeya_avyāghātataḥ | sadā samāhitatvataḥ | sarvasaṃśayachedanataś
ca satvānāṃ | anye hi praṇidhjñānaṃ saṃmukhīkurvanti | na cāsaktaṃ samāpattipraveśāpekṣatvāt
| na cāvyāhataṃ pradeśajñānāt | na ca sadā samāhitā bhavanti | na ca sarvasaṃśayāṃś
chindanti | pratisaṃvidvibhāge ślokaḥ |

āśraye ’thāśrite deśye vākye jñāne ca deśike |avyāhatamate nityaṃ sudeśika namo ’stute || 47
||

atra samāsato yac ca deśyate yena deśyate tatra nityam avyāhatamatitvenabhagavataś catasraḥ
pratisaṃvido deśitāḥ | tatra dvayaṃ deśyate āśrayaś ca dharmaḥ | tadā_āśritaś cārthaḥ | dvayena
deśyate vācā jñānena ca | sudeśikatvena tāsāṃ karma saṃdarśitaṃ | abhijñāvibhāge ślokaḥ
|

upetya vacanais teṣāṃ carijña āgatau gatau |niḥsāre caiva satvānāṃ svavavāda namo ’stu te ||
48 ||

atra ṣaḍbhir abhijñābhiḥ samyagavavādatvaṃ bhagavato darśitaṃ | upetya vineyasakāśam ṛddhyabhijñayā
| teṣāṃ bhāṣayā divyaśrotrābhijñayā cittacaritraṃ jñātvā cetaḥparyāyābhijñayā yathā
pūrvāntād iha_āgatir yathā ca saṃsārān niḥsāraṇaṃ | tatra_avavādaṃ dadāty avaśiṣṭābhistotṛbhir
abhijñābhir yathākramaṃ | lakṣaṇānuvyañjanavibhāge ślokaḥ |

satpauruṣyaṃ prapadyante tvāṃ dṛṣṭvā sarvadehinaḥ |dṛṣṭamātrāt prasādasya vidhāyaka namo ’stu
te || 49 ||

atra lakṣaṇānuvyañjanānāṃ bhagavati mahāpuruṣatvasaṃpratyayena darśanamātrāt prasādajanakatvaṃ
karma saṃdarśayitaṃ | pariśuddhivibhāge ślokaḥ |

ādānasthānasaṃtyāganirmāṇapariṇāmane |samādhijñānavaśitāmanuprāpta namo ’stu te || 50 ||

atra bhagavataś caturvidhayā vaśitayā sarvākārāś catasraḥ pariśuddhayaḥ paridīpitāḥ | āśrayapariśuddhir
ātmabhāvasya_ādānasthānatyāgavaśitayā | ālambanapariśuddhir nirmāṇapariṇāmanavaśitayā
| cittapariśuddhiḥ sarvākārasamādhivaśitayā | prajñāpariśuddhiḥ sarvākārajñānavaśitayā
| balavibhāge ślokaḥ |

upāye śaraṇe śuddhau satvānāṃ vipravādane |mahāyāne ca niryāṇe mārabhañja namo ’stu te || 51
||

atra caturṣv artheṣu satvānāṃ vipravādanaya māro yas tadbhañjakatvena bhagavato daśānāṃ balānāṃ
karma saṃdarśitaṃ | yad utasugatidurgatigamanādyupāyavipravādane | aśaraṇe devādiṣu śaraṇavipravādane
| sāśravaśuddhimātreṇa śuddhivipravādane | mahāyānaniryāṇavipravādane ca |
sthānāsthānajñānabalena hi bhagavān prathame ’rthe mārabhañjako veditavyaḥ | karmavipākajñānabalena
dvitīye | dhyānavimokṣasamādhisamāpattijñānabalena tṛtīye | indriyaparāparatvādijñānabalena
caturthe | hīnānīndriyādīni varjayitvā śreṣṭhasaṃniyojanāt | vaiśāradyavibhāge
ślokaḥ |

jñānaprahāṇaniryāṇavighnakārakadeśika |svaparārthe ’nyatīrthyānāṃ nirādhṛṣya namo ’stu te ||
52 ||

atra jñānaprahāṇakārakatvena svārthe | niryāṇavighnadeśikatvena ca parārthe | nirādhṛṣyatvād
anyatīrthyair bhagavato yathākramaṃ caturvidhaṃ vaiśāradyam udbhāvitaṃ | ārakṣasmṛtyupasthānavibhāge
ślokaḥ |

vigṛhyavaktā parṣatsu dvayasaṃkleśavarjita |nirārakṣa asaṃmoṣa gaṇakarṣa namo ’stu te || 53
||

anena trīṇy arakṣāṇi trīṇi ca smṛtyupasthānāni bhagavataḥ paridīpitāni | teṣāṃ ca karma gaṇaparikarṣakatvaṃ
| tair hi yathākramaṃ vigṛhyavaktā ca bhavati parṣatsu nirārakṣatvāt | dvayasaṃkleśavarjitaś
cānunayapratighābhāvād | asaṃmoṣatayā sadābhūyasthitasmṛtitvāt | vāsanāsamudghātavibhāge
ślokaḥ |

cāre vihāre sarvatra nāsty asarvajñaceṣṭitaṃ |sarvadā tava sarvajña bhūtārthika namo ’stu te
|| 54 ||

anena cāre vihāre vā sarvatra sarvadā vā_asarvajñaceṣṭitasyābhāvāt bhagavataḥ | sarvakleśavāsanāsammudghātaḥ
paridīpitaḥ | asarvajño hi kṣīṇakleśo ’py asamudghātitatvād vāsanāyā ekadā
bhrāntena hastinā sārdhaṃ samāgacchati bhrāntena rathenety evamādikam asarvajñaceṣṭitaṃ
karoti | yathoktaṃ māṇḍavyasūte | tac ca bhūtārthasarvajñatvaṃ nāsti | asaṃmoṣatāvibhāge ślokaḥ
|

sarvasatvārthakṛtyeṣu kālaṃ tvaṃ nātivartase |abandhyakṛtya satatam asaṃmoṣaḥ namo ’stu te ||
55 ||

anena yasya satvasya yo ’rthaḥ karaṇīyo yasmin kāle tatkālānativartanāt | abandhyaṃ kṛtyaṃ sadā
bhagavata ity asaṃmoṣadharmatvaṃ svabhāvataḥ karmataś ca saṃdarśitaṃ | mahākaruṇāvibhāge
ślokaḥ |

sarvalokamahorātraṃ ṣaṭkṛtvaḥ pratyavekṣase |mahākaruṇayā yukta hitāśaya namo ’stu te || 56
||

atra mahākaruṇā bhagavataḥ karmataḥ svabhāvataś ca paridīpitā | mahākaruṇayā hi bhagavān ṣaḍkṛtvo
rātrindivena lokaṃ pratyavekṣate ko hīyate ko vardhate ity evamādi | tadyogāc ca bhagavataḥ
sarvasatveṣu nityaṃ hitāśayaḥ | āveṇikaguṇavibhāge ślokaḥ |

cāreṇādhigamenāpi jñānenāpi ca karmaṇā |sarvaśrāvakapratyekabuddhottama namo ’stu te || 57 ||

atra cārasasṃ gṛhītaiḥ ṣaḍbhir āveṇikair buddhadharmaiḥ | adhigamasaṃgṛhītaiḥ ṣaḍbhiḥ | jñānasaṃgṛhītais
tribhiḥ | karmasaṃgṛhītaiś ca tribhiḥ |tadanyasatvottamānām api śrāvakapratyekabuddhānām
antikād uttamatvena sarvasatvottamatvaṃ paridīpitaṃ | tatra nāsti tathāgatasya
skhalitaṃ | nāsti ravitaṃ | nāsti muṣitā smṛtiḥ | nāsty asamāhitaṃ cittaṃ | nāsti nānātvasaṃjñā
| nāsty apratisaṃkhyāyopekṣeti cārasaṃgṛhītāḥ ṣaḍāveṇikā buddhadharmā ye buddhasyaiva
saṃvidyante nānyeṣāṃ | nāsti chandaparihāṇir nāsti vīryasmṛtisamādhiprajñāvimuktiparihāṇir
ity adhigamasaṃgṛhītāḥ ṣaḍ | atīte adhvani tathāgatasyāsaṅgam apratihataṃ jñānaṃ | anāgate
pratyutpanne adhvani tathāgatasyāsaṅgam apratihataṃ jñānam iti | jñānasaṃgṛhītās trayaḥ
| sarvaṃ tathāgatasya vākkarma jñānapūrvaṃgamaṃ jñānānuparivarti | sarvaṃ vākkarma sarvaṃ
manaskarmeti karmasaṃgṛhāitās trayaḥ | sarvākārajñatāvibhāge ślokaḥ |

tribhiḥ kāyair mahābodhiṃ sarvākārām upāgata |sarvatra sarvasatvānāṃ kāṅkṣāchida namo ’stu te
|| 58 ||

anena tribhiś ca kāyaiḥ sarvākārabodhyupagamatvāt sarvajñeyasarvākārajñānāc ca sarvākārajñatā
bhagavataḥ paridīpitā | trayaḥ kāyāḥ svābhāvikaḥ sāṃbhogiko nairmāṇikaś ca | sarvajñeyasarvākārajñānaṃ
punar atra sarvasatvānāṃ devamanuṣyādīnāṃ sarvasaṃśayacchedena karmaṇā nirdiṣṭaṃ
| pāramitāparipūrivibhāge ślokaḥ |

niravagraha nirdoṣa niṣkāluṣyānavasthita |āniṅkṣya sarvadharmeṣu niṣprapañca namo ’stu te ||
59 ||

anena sakalaṣaḍpāramitāvipakṣanirmuktatayā ṣaḍpāramitāparipūrir bhagavata udbhāvitā | tatra_anavagrahatvaṃ
bhoganirāgrahatvād veditavyaṃ | nirdoṣatvaṃ nirmalakāyādikarmatvāt | niṣkāluṣyatvaṃ
lokadharmaduḥkhābhā˘m cittākaluṣīkaraṇāt | anavasthitatvam alpāvaraṇamātrādhigamānavasthānāt
| | āniṅkṣyatvam avikṣepāt | niṣprapañcatvaṃ sarvavikalpaprapañcāsamudācārāt |
buddhalakṣaṇavibhāge dvau ślokau |

niṣpannaparamārtho ’si sarvabhūmiviniḥsṛtaḥ |sarvasatvāgratāṃ prāptaḥ sarvasatvavimocakaḥ ||
60 ||

akṣayair asamair yukto guṇair lokeṣu dṛśyase |maṇḍaleṣv apy adṛśyaś ca sarvathā devamānuṣaiḥ
|| 61 ||

atra ṣaḍbhiḥ svabhāvahetuphalakarmayogavṛttyarthair buddhalakṣaṇaṃ paridīpitaṃ | tatra viśuddhā
tathatā niṣpannaḥ paramārthaḥ | sa ca buddhānāṃ svabhāvaḥ | sarvabodhisatvabhūminiryātatvaṃ
hetuḥ | sarvasatvāgratāṃ prāptatvaṃ yogaḥ | nānālokadhātuṣu dṛśyamānatā nirmāṇakāyena
parṣaṇmaṇḍaleṣv api dṛśyamānatā sāṃbhogikena kāyena | sarvathā ca_adṛśyamānatā dharmakāyeneti
trividhā prabhedavṛttir iti |

mahāyānasūtrālaṃkāreṣu vyavadātasamayamahābodhisatvabhāṣitecaryāpratiṣṭhādhikāro nāmaikaviṃśatitamo
’dhikāraḥ

samāptaś ca mahāyānasūtrālaṃkāra iti ||

