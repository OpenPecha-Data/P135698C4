saptadaśo ’dhikāraḥ

buddhapūjāvibhāge sapta ślokāḥ |saṃmukhaṃ vimukhaṃ pūjā buddhānāṃ cīvarādibhiḥ |gāḍhaprasannacittasya
saṃbhāradvayapūraye || 1 ||

abandhyabuddhajanmatve praṇidhānavataḥ sataḥ |trayasyānupalambhas tu niṣpannā buddhapūjā ||
2 ||

satvānām aprameyānāṃ paripākāya cāparā |upadheś cittataś cānyā adhimukter nidhānataḥ || 3 ||

anukampākṣamābhyāṃ ca samudācārato ’parā |vastvābhogāvabodhāc ca vimukteś ca tathātvataḥ ||
4 ||

ity ebhiś caturbhiḥ ślokaiḥ |

āśrayād vastutaḥ pūjā nimittāt pariṇāmanāt |hetuto jñānataḥ kṣetrān niśrayāc ca pradarśitā ||
5 ||

veditavyā | tatrāśrayaḥ samakṣaparokṣā buddhāḥ | vastu cīvarādayaḥ | nimittaṃ pragāḍhaprasādasahagataṃ
cittaṃ | pariṇāmanā utpādaḥ syād iti pūrvapraṇidhānaṃ | jñānaṃ nirvikalpaṃ pūjakapūjyapūjānupalambhataḥ
| kṣetram aprameyāḥ satvāḥ | tatparipācanāya tais tatprayojatāt teṣu
tadropaṇataḥ | niśraya upadhiśritaṃ ca | tatropadhiṃ niśritya pūjā cīvarādibhiś cittaṃ
niśrityāsvādanānumodanābhinandanamanaskāraiḥ | tathoktaiś cādhimuktyādibhir yad uta mahāyānadharmādhimuktaḥ
bodhicittotpādataḥ | praṇidhānam eva hi nidhānam atroktaṃ ślokavattvānurodhāt
| satvānukampanataḥ | duṣkaracaryā duḥkhakṣamaṇataḥ | pāramitāsamudācārataḥ | yoniśo
dharmamanasikārataḥ | sa hy aviparyayastatvād vastvābhogaḥ | samyagdṛṣṭito darśanamārge
| sa hi yathābhūtāvabodhād vastvavabodhaḥ | vimuktitaḥ kleśavimokṣāc chrāvakāṇāṃ | tathā tv
ato mahābodhiprāpter ity ayaṃ pūjāyāḥ prakārabhedaḥ |

hetutaḥ phalataś caiva ātmanā ca parair api |lābhasatkārataś caiva pratipatter dvidhā ca sā
|| 6 ||

parīttā mahatī pūjā samānāmānikā ca sā |prayogād gatitaś caiva praṇidhānāc ca sā matā || 7 ||

ity ayam arthādibhedenāparaḥ prakārabhedaḥ | tatrātītā hetuḥ pratyutpannā phalaṃ pratyutpannā
hetur anāgatā phalam ity evaṃ hetuphalato ’tītānāgatapratyutpannā veditavyā | ātmanety ādhyātmikī
parair iti bāhyā | lābhasatkārato audārikī | pratipattitaḥ sūkṣmā | parīttā hīnā
mahatī praṇītā | punaḥ samānā hīnā nirmānā praṇītā trimaṇḍalāvikalpanāt | kālāntaraprayojyā
dūre | tatkālaprayojyāntike | punar vicchinnāyāṃ gatau dūre | samanantarāyām antike | punar
yāṃ pūjām āyatyāṃ prayojayituṃ praṇidadhāti sā dūre yāṃ praṇihitaḥ kartuṃ sāntike | katamā
punar buddhapūjā paramā veditavyety āha |

buddheṣu pūjā paramā svacittāt dharmādhimuktyāśayato vibhutvāt |akalpanopāyaparigraheṇa sarvaikakāryatvaniveśataś
ca || 8 ||

ity ebhiḥ pañcabhir ākāraiḥ svacittapūjā buddheṣu paramā veditavyā | yad uta pūjopasaṃhitamahāyānadharmādhimuktitaḥ
| āśayato navabhir āśayaiḥ | āsvādanānumodanābhinandanāśayaiḥ | atṛptavipulam
uditopakaranirlepakalyāṇāśayaiś ca ye pāramitābhāvanāyāṃ nirdiṣṭāḥ | vibhutvato
gaganagañjādisamādhibhiḥ | nirvikalpajñānopāyaparigrahataḥ | sarvamahābodhisatvaikakāryatvapraveśataś
ca miśropamiśrakāryatvāt | kalyāṇamitrasevāvibhāge sapta ślokāḥ | tatrārdhapañcamaiḥ
ślokaiḥ |

āśrayād vastutaḥ sevā nimittāt pariṇāmanāt |hetuto jñānataḥ kṣetrān niśrayāc ca pradarśitā ||
9 ||

mitraṃ śrayed dāntaśamopaśāntaṃ guṇādhikaṃ sodyamam āgamāḍhyaṃ |prabuddhatatvaṃ vacas ābhyupetaṃ
kṛpātmakaṃ khedavivarjitaṃ ca || 10 ||

ity evaṃ guṇamitraṃ sevāyā āśrayaḥ | dāntaṃ śīlayogād indriyadamena | śāntaṃ samādhiyogād adhyātmaṃ
cetaḥśamathena | upaśāntaṃ prayogād upasthitakleśopaśamanataḥ | guṇair adhikaṃ na
samaṃ vā nyūnaṃ vā | sodyamaṃ nodāsīnaṃ parārthe | āgamāḍhyaṃ nālpaśrutaṃ | prabuddhatatvaṃ
tatvādhigamāt | vacasābhyupetaṃ vākkaraṇenopetaṃ | kṛpātmakaṃ nirāmiṣacittatvāt | khedavivarjitaṃ
sātatyasatkṛtyadharmadeśanāt |

satkāralābhaiḥ paricaryayā ca seveta mitraṃ pratipattitaś ca |

iti | sevāyās tu |

17.11c-d dharme tathājñāśaya eva dhīmān mitraṃ pragacchet samaye nataś ca || 11 ||

iti trividhaṃ nimittaṃ | ājñātukāmatā | kālajñatā | nirmānatā ca |

satkāralābheṣu gataspṛho ’sau prapattaye taṃ pariṇāmayec ca |

iti pariṇāmanā pratipattyarthaṃ sevanān na lābhasatkārārthaṃ |

yathānuśiṣṭapratipattitaś ca saṃrādhayec cittam ato ’sya dhīraḥ || 12 ||

iti | yathānuśiṣṭapratipattiḥ sevāhetuḥ | tayā taccittārādhanāt |

yānatraye kauśalam etya buddhyā svasyaiva yānasya yateta siddhau |

iti yānatrayakauśalāt jñānaṃ |

satvān ameyān paripācanāya kṣetrasya śuddhasya ca sādhanāya || 13 ||

iti dvividhaṃ kṣetraṃ tatsevāyāḥ | aprameyāś ca satvāḥ pariśuddhaṃ ca buddhakṣetraṃ | dharmaṃ
śrutvā yeṣu pratiṣṭhāpanāt | yatra ca sthitena |

dharmeṣu dāyād aguṇena yukto naivāmiṣeṇa pravesat sa mitram |

iti niśrayaḥ sevāyāḥ | dharmadāyādatāṃ niśritya kalyāṇamitraṃ seveta | nāmiṣadāyādatāṃ |ata
ūrdhvamadhyardhena ślokena prakārabhedaḥ sevāyā veditavyaḥ |

hetoḥ phalād dharmamukhānuyānāt seveta mitraṃ bahitaś ca dhīmān || 14 || śrutaśravāc cetasi
yogataś ca samānanirmānamano ’nuyogāt |

hetoḥ phalād ity atītādibhedataḥ pūrvavat dharmamukhānuyānāt seveta mitraṃ bahitaś ca dhīmān
ity ādhyātmikabāhyabhedaḥ | dharmamukhasroto hi dharmamukhānuyānaṃ bahirdhā bahitaḥ śrutaśravāc
cetasi yogataś cety audārikasūkṣmabhedaḥ | śravaṇaṃ hy audārikaṃ cintanabhāvanaṃ sūkṣmaṃ
| tad eva cetasi yogaḥ | samānanirmānamano’nuyogād iti hīnapraṇītabhedaḥ |

gatiprayogapraṇidhānataś ca kalyāṇamitraṃ hi bhajet dhīmān || 15 ||

iti dūrāntikabhedaḥ purvavad yojayitavyaḥ |katamā punaḥ paramā seveti saptamaḥ ślokaḥ |

sanmitrasevā paramā svacittād dharmādhimuktyāśayato vibhutvaiḥ |akalpanopāyaparigraheṇa sarvaikakāryatvaniveśataś
ca || 16 ||

iti pūrvavat |apramāṇavibhāge dvādaśa ślokāḥ |

brāhmā vipakṣahīnā jñānena gatāś ca nirvikalpena |trividhālambanavṛttāḥ satvānāṃ pācakā dhīre
|| 17 ||

brāhmyā vihārāś catvāry apramāṇāni | maitrī karuṇā muditopekṣā ca | te punar bodhisatve caturlakṣaṇā
veditavyāḥ | vipakṣahānitaḥ | pratipakṣaviśeṣayogataḥ | vṛttiviśeṣatas_trividhālambanavṛttitvāt
| tathā hi te satvālambanā dharmālambanāśca | karmaviśeṣataś ca | satvaparipācakatvāt
| satvadharmālambanāt | punaḥ katamasmin satvanikāye dharme vā pravartante | an_ālambanāś
ca katamasminn ālambane |

saukhyārthini duḥkhārte sukhite kliṣṭe ca te pravartante |taddeśite ca dharme tat tathatāyāṃ
ca dhīrāṇām || 18 ||

satvālambanāḥ sukhārthini yāvat kliṣṭe satvanikāye pravartante | tathā hi maitrī satveṣu sukhasaṃyogākārā
| karuṇā duḥkhaviyogākārā | muditā sukhāviyogākārā | upekṣāsu vedanāsu teṣāṃ
satvānāṃ niḥkleśatopasaṃhārākārā | dharmālambanās taddeśite dharme | yatra te vihārā deśitāḥ
| anālambanās tattathatāyāṃ | te hy avikalpatvād anālambanā ivety anālambanāḥ | api khalu
|

tasyāś ca tathatārthatvāt kṣāntilābhād viśuddhitaḥ |karmadvayād anālambā maitrī kleśakṣayād
api || 19 ||

ebhiś caturbhiḥ kāraṇair anālambanā maitrī veditavyā | tathatālambanatvāt | anutpattikadharmakṣāntilābhenāṣṭamyāṃ
bhūmau | dhātupuṣṭyā tadviśuddhitaḥ | karmadvayataś ca | yā maitrī niṣpandena
kāyakarmaṇā saṃgṛhītā | kleśakṣayataś ca | tathā hi kleśa ālambanam uktaṃ | manomayānāṃ
granthānāṃ prahāṇād ucchidyate ālambanam iti vacanāt |

te niścalāś ca calāś ca kṛpaṇair āsvāditā na ca jñeyāḥ |

te ca brāhmyā vihārāś caturvidhā veditavyāḥ | tatra calā hānabhāgīyāḥ parihāṇīyatvāt | acalāḥ
sthitiviśeṣabhāgīyā aparihāṇīyatvāt | āsvāditāḥ kliṣṭāḥ anāsvāditā akliṣṭāḥ | kṛpaṇair iti
sukhalolair anudāracittaiḥ | eṣa brāhmyavihārāṇāṃ hānabhāgīyādiprakāramedaḥ | teṣu punaḥ
|

acaleṣu bodhisatvāḥ pratiṣṭhitāḥ saktivigateṣu || 20 ||

na caleṣu nāpy āsvāditeṣu |

asamāhitasvabhāvā mṛdumadhyā hīnabhūmikā ye ’pi |hīnāśayāḥ samānā hīnās te hy anyathā tv adhikāḥ
|| 21 ||

eṣa mṛdvadhimātratābhedaḥ | tatra ṣaḍvidhā mṛdukā asamāhitasvabhāvāḥ | sarve samāhitā api |
ye mṛdumadhyāḥ | hīnabhūmikā ye ’pi uttarāṃ bodhisatvabhūmim apekṣya | hīnāśayā api | śrāvakādīnāṃ
samānā api | ye ’nutpattikadharmakṣāntirahitā hīnās te mṛdukā ity arthaḥ | anyathā
tv adhikā iti yathoktaviparyayeṇādhimātratā veditavyā |

brāhmyair vihṛtavihāraḥ kāmiṣu saṃjāyate yadā dhīmān |saṃbhārān pūrayate satvāṃś ca vipācayati
tena || 22 ||

sarvatra cāvirahito brāhmyai rahitaś ca tadvipakṣeṇa |tatpratyayair api bhṛśair na yāti vikṛtiṃ
pramatto ’pi || 23 ||

hetuphalaliṅgabhedaḥ | tatra brāhmyair vihṛto vihārair iti hetuḥ | kāmiṣu satveṣu saṃjāyata
iti vipākaphalaṃ | saṃbhārān pūrayaty adhipatiphalaṃ | satvān paripācayatīti puruṣakāraphalaṃ
| sarvatra cāvirahito brāhmyair vihārair jāyata iti niṣpandaphalaṃ | rahitaś ca tadvipakṣeṇeti
visaṃyogaphalaṃ bhṛśair api tatpratyayair avikṛtigamanaṃ liṅgaṃ | pramatto ’pīty
asaṃmukhībhūte ’pi pratipakṣe | anyaiś caturbhiḥ ślokair guṇadoṣabhedaḥ |

vyāpādavihiṃsābhyām arativyāpādakāmarāgaiś ca |yukto hi bodhisatvo bahuvidham ādīnavaṃ spṛśati
|| 24 ||

iti doṣaḥ | brāhmyavihārabhāve tadvipakṣayogāt | tatra vyāpādādayo maitryādīnāṃ yathākramaṃ
vipakṣāḥ | vyāpādakāmarāgāv upekṣāyāḥ | kathaṃ bahuvidhādīnavaṃ spṛśatīty āha |

kleśair hantyātmānaṃ satvān upahanti śīlam upahanti |savilekhalābhahīno rakṣāhīnas tathā śāstrā
|| 25 ||

sādhikaraṇo ’śayasvī paratra saṃjāyate ’kṣaṇeṣu sa ca |prāptāprāptavihīno manasi mahad duḥkham
āpnoti || 26 ||

tatra prathamais tribhiḥ padair ātmavyābādhāya cetayate paravyābādhāyobhayavyābādhāyety etam
ādīnavaṃ darśayati | savilekhādibhiḥ ṣaḍbhiḥ padair dṛṣṭadhārmikam avadyaṃ prasavatīti darśayati
| kathaṃ ca prasavati | ātmāsyāpavadate | pare ’pi devatā api | śāstāpyanye ’pi vijñāḥ
sabrahmacāriṇo dharmatayā vigarhante | digvidikṣu cāsya pāpako ’varṇaśabdaśloko niścaratīty
evaṃ savilekho yāvad ayaśas vīty anena yathākramaṃ darśayati | śeṣais tribhiḥ padair
yathākramaṃ sāṃparāyikaṃ dṛṣṭadharmasāṃparāyikam avadyaṃ prasavati | tajjaṃ caitasikaṃ duḥkhadaurmanasyaṃ
pratisaṃvedayata ity etad ādīnavaṃ darśayati |

ete sarve doṣā maitryādiṣu susthitasya na bhavanti |akliṣṭaḥ saṃsāraṃ satvārthaṃ no ca saṃtyajati
|| 27 ||

iti | brāhmavihārayoge trividhaṃ guṇaṃ darśayati | yathoktadoṣābhāvaṃ akliṣṭasya satvahetoḥ
saṃsārāparityāgaṃ |

na tathaikaputrakeṣv api guṇavatsv api bhavati sarvasatvānāṃ |maitryādicetaneyaṃ satveṣu yathā
jinasutānāṃ || 28 ||

ity ete ca bodhisatvamaitrādīnāṃ tīvratāṃ darśayati | karuṇāvibhāge tadālambanaprabhedam ārabhya
dvau ślokau |

pradīptān śatruvaśagān duḥkhākrāntāṃs tamovṛtān |durgamārgasamārūḍhān mahābandhanasaṃyutān ||
29 ||

mahāśanaviṣākrāntalolān mārgapranaṣṭakān |utpathaprasthitān satvān durbalān karuṇāyate || 30
||

tatra pradīptāḥ kāmarāgeṇa kāmasukhabhaktāḥ | śatruvaśagā mārakṛtāntarāyāḥ kuśale ’prayuktāḥ
duḥkhākrāntāḥ duḥkhābhūtā narakādiṣu | tamovṛtā aurabhrikādayo duścaritaikāntikāḥ | karmavipākasaṃmūḍhatvāt
| durgamārgasamārūḍhā aparinirvāṇadharmāṇaḥ saṃsāravartmātyantānupacchedāt
| mahābandhanasaṃyutā anyatīrthyāḥ | mokṣasaṃprasthitā nānākudṛṣṭigāḍhabandhanabaddhatvāt
| mahāśanaviṣākrāntalolāḥ samāpattisukhasaktāḥ | teṣāṃ hi tat kliṣṭaṃ samāpattisukhaṃ
| yathā mṛṣṭam aśanaṃ viṣākrāntaṃ | tataḥ pracyāvanāt | mārgapraṇaṣṭakā abhimānikā mokṣamārgabhrāntatvāt
| utpathaprasthitā hīnayānaprayuktā aniyatāḥ | durbalā aparipūrṇasaṃbhārā bodhisatvāḥ
| ity ete daśavidhāḥ satvā bodhisatvakaruṇāyā ālambanaṃ | pañcaphalasaṃdarśane
karuṇāyāḥ ślokaḥ |

heṭhāpahaṃ hy uttamabodhibījaṃ sukhāvahaṃ tāyapakam iṣṭahetuṃ |svabhāvadaṃ dharmam upāśritasya
bodhir na dūre jinātmajasya || 31 ||

tataḥ heṭhāpahatvena tadvipakṣavihiṃsāprahāṇād visaṃyogaphalaṃ darśayati | uttamabodhibījatvenādhipatiphalaṃ
| parātmanor yathākramaṃ sukhāvahatāyakatvena puruṣakāraphalaṃ | iṣṭahetutvena
vipākaphalaṃ | svabhāvadatvena niṣpandaphalam āyatyāṃ viśiṣṭakaruṇāphaladānāt | evaṃ
pañcavidhāṃ karuṇām āśritya buddhatvam adūre veditavyaṃ | apratiṣṭhitasaṃsāranirvāṇatve ślokaḥ
|

vijñāya saṃsāragataṃ samagraṃ duḥkhātmakaṃ caiva nirātmakaṃ ca |nodvegam āyāti na cāpi doṣaiḥ
prabādhyate kāruṇiko ’grabuddhiḥ || 32 ||

sarvaṃ saṃsāraṃ yathābhūtaṃ parijñāya bodhisatvo nodvegam āyāti kāruṇikatvāt | na doṣair bādhyate
’grabuddhitvāt | evaṃ nirvāṇe pratiṣṭhito bhavati na saṃsāre yathākramaṃ | saṃsāraparijñāne
ślokaḥ |

duḥkhātmakaṃ lokam avekṣamāṇo duḥkhāyate vetti ca tadyathāvat |tasyābhyupāyaṃ parivarjane ca
na khedam āyaty api vā kṛpāluḥ || 33 ||

duḥkhāyata iti karuṇāyate | vetti ca tad yathāvad iti duḥkhaṃ yathābhūtaṃ tasya ca duḥkhasya
parivarjane ’bhyupāyaṃ | vetti yenāsya duḥkhaṃ nirudhyate | etena jānann api saṃsāraduḥkhaṃ
yathābhūtaṃ tatparityāgopāyaṃ ca na khedam āpadyate bodhisatvaḥ karuṇāviśeṣād iti pradarśayati
| karuṇāprabhede dvau ślokau |

kṛpā prakṛtyā pratisaṃkhyayā ca pūrvaṃ tadabhyāsavidhānayogāt |vipakṣahīnā ca viśuddhilābhāt
caturvidheyaṃ karūṇātmakānāṃ || 34 ||

seyaṃ yathākramaṃ gotraviśeṣataḥ | guṇadoṣaparīkṣaṇataḥ | janmāntaraparibhāvanataḥ | vairāgyalābhataś
ca veditavyā | tadvipakṣavihiṃsāprahāṇe sati viśuddhilābhata iti vairāgyalābhataḥ
|

na sā kṛpā yā na samā sadā vā nādhyāśayād vā pratipattito vā |vairāgyato nānupalambhato vā na
bodhisatvo hy akṛpas tathā yaḥ || 35 ||

tatra samā sukhitādiṣu yatkiṃcid veditam idam atra duḥkhasyeti viditvā | sadā nirupadhiśeṣanirvāṇe
tadakṣayāt | adhyāśayād bhūmipraviṣṭānām ātmaparasamatāśayalābhāt | pratipattito duḥkhaparitrāṇakriyayā
| vairāgyatas tadvipakṣavihiṃsāprahāṇāt | anupalambhato ’nutpattikadharmakṣāntilābhāt
| karuṇāvṛkṣapratibimbake pañca ślokāḥ |

karuṇā kṣāntiś cintā praṇidhānaṃ janmasatvaparipākaḥ |karuṇā tarur eṣa mahān mūlādiḥ puṣpapatraphalaḥ
|| 36 ||

ity eṣa mūlaskandhaśākhāpatrapuṣpaphalāvasthaḥ karuṇāvṛkṣo veditavyaḥ | etasya karuṇā mūlaṃ
| kṣāntiḥ skandhaḥ | satvārthacintā śākhā | praṇidhānaṃ śobhaneṣu janmasu patrāṇi | śobhanaṃ
janma puṣpaṃ | satvaparipākaḥ phalaṃ |

mūlaṃ karuṇā na bhaved duṣkaracaryāsahiṣṇutā na bhavet |duḥkhākṣamaś ca dhīmān satvārthaṃ cintayen
naiva || 37 ||

cintāvihīnabuddhiḥ praṇidhānaṃ śuklajanmasu na kuryāt |śubhajanmān anugacchan satvān paripācayen
naiva || 38 ||

ābhyāṃ ślokābhyāṃ pūrvottaraprasavasādharmyāt karuṇādīnāṃ mūlādibhāvaṃ sādhayati |

karuṇāseko maitrī tadduḥkhe saukhyato vipulapuṣṭiḥ |śākhāvṛddhir viśadā yonimanaskārato jñeyā
|| 39 ||

parṇatyāgādānaṃ praṇidhīnāṃ saṃtater anucchedāt |dvividhapratyayasiddheḥ puṣpamabandhyaṃ phalaṃ
cāsmāt || 40 ||

etābhyāṃ ślokābhyāṃ vṛkṣamūlasekādisādharmyaṃ karuṇāvṛkṣasya darśayati | karuṇā hi mūlavṛkṣā
| tasyāḥ seko maitrī tayā tadāpy āyanāt | maitricitto hi paraduḥkhena duḥkhāyate | tataś
ca karuṇodbhavaduḥkham utpadyate bodhisatvasya svārthaprayuktasya tatra saukhyotpādād vipulapuṣṭiḥ
kṣāntipuṣṭir ity arthaḥ | sā hi skandha ity uktā | skandhaś ca vipulaḥ | yoniśomanaskārād
bahuvidhā mahāyāne śākhāvṛddhiḥ | cintā hi śākhety uktā | pūrvāparanirodhotpādakrameṇa
praṇidhānasaṃtānasyānucchedāt | parṇatyāgādānasādharmyaṃ praṇidhānānāṃ veditavyaṃ |
ādhyātmikapratyayasiddhitaḥ svasaṃtānaparipākāt puṣpam iva janmābandhyaṃ veditavyaṃ | bāhyapratyayasiddhitaḥ
parasaṃtānaparipākāt phalabhūtaḥ satvaparipāko veditavyaḥ | karuṇānuśaṃse
ślokaḥ |

kaḥ kurvīta na karuṇāṃ satveṣu mahākṛpāguṇakareṣu |duḥkhe ’pi saukhyam atulaṃ bhavati yad eṣāṃ
kṛpājanitaṃ || 41 ||

atra mahākaruṇāguṇa uttarārdhena saṃdarśitaḥ | śeṣo gatārthaḥ | karuṇāniḥsaṅgatāyāṃ ślokāḥ |

aviṣṭānāṃ kṛpayā na tiṣṭhati manaḥ śame kṛpālūnāṃ |kuta eva lokasaukhye svajīvite vā bhavet
snehaḥ || 42 ||

sarvasya hi lokasya laukike saukhye svajīvite ca snehaḥ | tatrāpi ca niḥsnehānāṃ śrāvakapratyekabuddhānāṃ
sarvaduḥkhopaśame nirvāṇe pratiṣṭhitaṃ manaḥ | bodhisatvānāṃ tu karuṇāviṣṭatvān
nirvāṇe ’pi mano na pratiṣṭhitaṃ | kuta eva tayoḥ sneho bhaviṣyati | karuṇāsnehavaiśeṣye
trayaḥ ślokāḥ |

sneho na vidyate ’sau yo ’niravadyo na laukiko yaś ca |dhīmatsu kṛpāsneho niravadyo lokasamatītaḥ
|| 43 ||

mātāpitṛprabhṛtīnāṃ hi tṛṣṇāmayaḥ snehaḥ sāvadyaḥ | laukikakaruṇāvihāriṇāṃ niravadyo ’pi laukikaḥ
| bodhisatvānāṃ tu karuṇāmayaḥ sneho niravadyaś ca laukikātikrāntaś ca | kathaṃ ca punar
niravadya ity āha |

duḥkhājñānamahāughe mahāndhakāre ca niśritaṃ lokaṃ |uddhartuṃ ya upāyaḥ katham iva na syāt sa
niravadyaḥ || 44 ||

duḥkhamahāugha ajñānamahāndhakāre ceti yojyaṃ | śeṣaṃ gatārthaṃ | kathaṃ lokātikrānta ityāha
|

sneho na so ’sty arihatāṃ loke pratyekabodhibuddhānāṃ |prāg eva tad anyeṣāṃ katham iva lokottaro
na syāt || 45 ||

pratyekāṃ bodhiṃ buddhāḥ | śeṣaṃ gatārthaṃ | trāsābhinandananimittatve ślokaḥ |

duḥkhābhāve duḥkhaṃ yatkṛpayā bhavati bodhisatvānāṃ |saṃtrāsayati tad ādau spṛṣṭaṃ tv abhinandayati
gāḍhaṃ || 46 ||

duḥkhābhāve iti duḥkhābhāvo nimittaṃ | satveṣu karuṇayā bodhisatvānāṃ yad duḥkham utpadyate
tadādau saṃtrāsayati adhimukticaryābhūmau | ātmaparasamatayā duḥkhasya yathābhūtam aspṛṣṭatvāt
| spṛṣṭaṃ tu śuddhādhyāśayabhūmāv abhinandayaty evety arthaḥ | karuṇāduḥkhena sukhābhibhave
ślokaḥ |

kim ataḥ paramāścaryaṃ yad duḥkhaṃ saukhyam abhibhavati sarva |kṛpayā janitaṃ laukyaṃ yena vimukto
api kṛtārthaḥ || 47 ||

nāsty ata āścaryataraṃ yad duḥkham eva karuṇājanitaṃ bodhisatvānāṃ tathā sukhaṃ bhavati | yat
sarvaṃ laukikaṃ sukham abhibhavati | yena sukhena vimuktā arhanto ’pi kṛtārthāḥ prāg evānye
| kṛpākṛtadānānuśaṃse ślokaḥ |

kṛpayā sahitaṃ dānaṃ yad dānasukhaṃ karoti dhīrāṇāṃ |traidhātukam upabhogair na tatsukhaṃ tatkalāṃ
spṛśati || 48 ||

yacca traidhātukaṃ sukham upabhogaiḥ kṛtaṃ na tatsukhaṃ tasya sukhasya kalāṃ spṛśatīty ayam
uttarārdhasyārthaḥ | śeṣaṃ gatārthaṃ | kṛpayā duḥkhābhyupagame ślokaḥ |

duḥkhamayaṃ saṃsāraṃ yatkṛpayā na tyajati satvārthaṃ |parahitahetor duḥkhaṃ kiṃ kārūṇikair na
samupetam || 49 ||

sarvaṃ hi duḥkhaṃ saṃsāraduḥkhe ’ntarbhūtaṃ | tasyābhyupagamāt sarvaṃ duḥkham abhyupagataṃ bhavati
| tatra tatphalavṛddhau ślokaḥ |

karūṇā dānaṃ bhogāḥ sadā kṛpālor vivṛddhim upayānti |snehānugrahajanitaṃ tac chaktikṛtaṃ sukhaṃ
cāsmāt || 50 ||

trayaṃ bodhisatvānāṃ sarvajanmasu vardhate karuṇāyogāt | karuṇā tadabhyāsāt | dānaṃ karuṇāvaśāt
| bhogāś ca dānavaśāt | tasmāc ca trayāt phalaṃ trividhaṃ sukhaṃ bhavati | snehajanitaṃ
karuṇātaḥ | satvānugrahajanitaṃ dānāt | tadanugrahakriyāśaktikṛtaṃ bhogebhyaḥ | dānaprotsāhanāyāṃ
ślokaḥ |

vardhe ca vardhayāmi ca dāne paripācayāmi sukhayāmi |ākarṣāmi nayāmi ca karuṇāsannān pravadatīva
|| 51 ||

dāne sannān iti saṃbandhanīyaṃ | ṣaḍbhir guṇair dāne ’vasannān bodhisatvānkaruṇā protsahayatīva
| svabhāvavṛddhyā | bhogais tadvardhanayā | dānena satvaparipācanayā | dātuś ca sukhotpādanāt
| mahābodhisaṃbhārasyānyasyākarṣaṇāt | mahābodhisamīpanayanāc ca | parasaukhyena sukhābhave
ślokaḥ |

duḥkhe duḥkhī kṛpayā sukhāny anādhāya kena sukhitaḥ syāt |sukhayaty ātmānam ataḥ kṛpālur ādhāya
parasaukhyam || 52 ||

karuṇayā bodhisatvaḥ paraduḥkhair duḥkhitaḥ satveṣv anādhāya sukhaṃ kathaṃ sukhitaḥ syāt | tasmāt
pareṣu sukham ādhāya bodhisatva ātmānam eva sukhayatīti veditavyaṃ | kṛpayā dānasamanuśāstau
ṣaṭ ślokāḥ |

svaṃ dānaṃ kāruṇikaḥ śāstīva sadaiva niḥsvasukhakāmaḥ |bhogaiḥ sukhaya paraṃ vā māma py ayutasaukhyam
|| 53 ||

na hi kāruṇikasya vinā parasukhenāsti sukhaṃ | tasyāyutasaukhyatvād bodhisatvas tena vinā no
dānasya phalaṃ sukhaṃ necchati |

saphalaṃ dānaṃ dattaṃ tan me satveṣu tat sukhasukhena |phala teṣv eva nikāmaṃ yadi me kartavyatā
te ’sti || 54 ||

dānaṃ dadatā dānaṃ ca dānaphalaṃ ca tanmayā satveṣu dattaṃ | tatsukham eva me sukhaṃ yasmāt
| atas teṣv eva yāvat phalitavyaṃ tāvat phaleti loṭ | bodhisatvaḥ karuṇayā dānam anuśāsti
|

bhoge dveṣṭur dātur bhogā bahuśubhataropasarpanti |na hi tatsukhaṃ mataṃ me dāne pāraṃparo ’smi
yataḥ || 55 ||

bhogavimukhasya dātur bhogā bahutarāś copatiṣṭhante | śobhanatarāś ca | dharmataiveyaṃ cittasyodārataratvāt
| na hi tatsukhaṃ mataṃ me yad bhogās tathopatiṣṭhate | yasmād ahaṃ dāne pāraṃparas
tatprabandhakāmatvān na sukhe |

sarvastiparityāge yatkṛpayā māṃ nirīkṣase satataṃ |nanu te tena jñeyaṃ na matphalenārthitā ’syeti
|| 56 ||

yo ’haṃ dānaphalaṃ sarvam eva karuṇayā nityaṃ parityajāmi nanv ata eva veditavyaṃ nāsti me dānaphalenārthitvam
iti bodhisatvo dānaṃ samanuśāsti |

dānābhirato na syāṃ prāptaṃ cet tatphalaṃ na visṛjeyaṃ |

tathā hi |

kṣaṇam api dānena vinā dānābhirato bhavati naiva || 57 ||

iti gatārthaḥ ślokaḥ |

akṛtaṃ na phalasi yasmāt pratikārāpekṣayā na me tulyaṃ |

yas tvā karoti tasya tvaṃ phalasi | tasmāt tvaṃ pratikārāpekṣayā na mattulyaṃ | tathā hy ahaṃ
|

pratikāranirvyapekṣaḥ paratra phalado ’sya kāmaṃ te || 58 ||

gatārtham etat | kṛpādāne dvau ślokau |

niravadyaṃ śuddhapadaṃ hitāv ahaṃ caiva sānurakṣaṃ ca |nirmṛgyaṃ nirlepaṃ jinātmajānāṃ kṛpādānam
|| 59 ||

tatra niravadyaṃ param anupahṛtya dānāt | śuddhapadaṃ kalpikavasudānāt | viṣaśastramadyādivivarjanataḥ
| hitāvahaṃ dānena saṃgṛhya kuśale niyojanāt | sānurakṣaṃ parijanasyāvighātaṃ kṛtvā
anyasmai dānāt | nirmṛgyam ayācamāne ’py arthitvaṃ vighātaṃ vāvagamya svayam eva dānāt
dakṣiṇīyāparimārgaṇāc ca | nirlepaṃ pratikāravipākaniḥspṛhatvāt | aparaḥ prakāraḥ |

sakalaṃ vipulaṃ śreṣṭhaṃ satataṃ muditaṃ nirāmiṣaṃ śuddhaṃ |bodhinataṃ kuśalanataṃ jinātmajānāṃ
kṛṣādānam || 60 ||

tatra sakalam ādhyātmikabāhyavastudānāt | vipulaṃ prabhūtavastudānāt | śreṣṭhaṃ praṇītavastudānāt
| satatam abhīkṣṇadānāt | muditapratisaṃkhyāya prahṛṣṭadānāt | nirāmiṣaṃ yathā nirlepaṃ
| śuddhaṃ yathā śuddhapadaṃ | bodhinataṃ mahābodhipariṇāmanāt | kuśalanataṃ yathā hitāvahaṃ
| upabhogaviśeṣe ślokaḥ |

na tathopabhogatuṣṭiṃ labhate bhogī yathā parityāgāt |tuṣṭim upaiti kṛpāluḥ sukhatrayāpyāyitamanaskaḥ
|| 61 ||

tatra sukhatrayaṃ dānaprītiḥ parānugrahaprītiḥ bodhisaṃbhārasaṃbharaṇaprītiś ca | śeṣaṃ gatārthaṃ
| pāramitābhinirhārakaruṇāyāṃ ślokaḥ |

kṛpaṇakṛpā raudrakṛpā saṃkṣubdhakṛpā kṛpā pramatteṣu |viṣayaparatantrakaruṇā mithyābhiniviṣṭakaruṇā
ca || 62 ||

tatra kṛpaṇā matsariṇaḥ | raudrā duḥśīlāḥ paropatāniḥ | saṃkṣubdhāḥ krodhanāḥ | pramattāḥ kuśīdāḥ
| viṣayaparatantrāḥ kāmeṣu vikṣiptacittāḥ | mithyābhiniviṣṭāḥ duḥprajñāḥ tīrthikādayaḥ
| eṣu pāramitāvipakṣadharmāvasthiteṣu yā karuṇā sā kṛpaṇādikaruṇā | sā ca tadvipakṣavidūṣaṇāt
pāramitābhinirhārāya saṃpadyate | tasmāt pāramitābhinirhārakaruṇety ucyate | karuṇāpratyayasaṃdarśane
ślokaḥ |

karuṇā bodhisatvānāṃ sukhād duḥkhāt tadanvayāt |karuṇā bodhisatvānāṃ hetor mitrāt svabhāvataḥ
|| 63 ||

tatra pūrvārdhenālambanapratyayaṃ karuṇāyāḥ saṃdarśayati | trividhāṃ vedanām ālambya tisṛbhir
duḥkhatābhiḥ karuṇāyanāt | aduḥkhāsukhā hi vedanā sukhaduḥkhayor anvayaḥ punas tadāvāhanāt
| uttarārdhena yathākramaṃ hetumitrasvabhāvaiḥ karuṇāyā hetvadhipatisamanantarapratyayān_saṃdarśayati
| mahākaruṇatve ślokaḥ |

karuṇā bodhisatvānāṃ samā jñeyā tadāśayāt |pratipatter virāgāc ca nopalambhād viśuddhitaḥ ||
64 ||

tatra samā trividhavedanāvastheṣu yat kiṃcid veditam idam atra duḥkhasyeti viditvā | sā punar
āśayato ’pi cittena karuṇāyanāt | pratipattito ’pi tatparitrāṇāt | virāgato ’pi tadvipakṣavihiṃsāprahāṇāt
| anupalambhato ’py ātmaparakaruṇānupalambhāt | viśuddhito ’py aṣṭamyāṃ
bhūmāv anutpattikadharmakṣāntilābhāt |

maitrādibhāvanāgrā svacittato dharmato ’dhimokṣāc ca |āśayato ’pi vibhutvād avikalpād aikyataś
cāpi || 65 ||

iti | pūrvanirdeśānusāreṇārtho ’nugantavyaḥ |

iti bhagavati jātasuprasādo mahadupadhidhruvasatkriyābhipūjī |bahuguṇahitamitranityasevo jagadanukampaka
eti sarvasiddhiṃ || 66 ||

etena yathoktānāṃ pūjāsevā’pramāṇānām anukramaṃ guṇaṃ ca samāsena saṃdarśayati | mahopadhibhir
dhruvaṃ satkriyā cātyarthaṃ pūjanān mahadupadhidhruvasatkriyābhipūjī veditavyaḥ | satkriyā
punaḥ samyakpratipattirveditavyā | evaṃ satkārapratipattipūjī bhavati | bahuguṇaṃ mitraṃ
tadanyair guṇaiḥ | hitam anukampakatvena veditavyaṃ | eti sarvasiddhim iti svaparārthasiddhiṃ
prāpnotīti |

mahāyānasūtrālaṃkāre pūjāsevā’pramāṇādhikāraḥ saptadaśaḥ samāptaḥ

